TITLE:
کامرانی: دوست داشتم با صمد و حامد بازی کنیم
BODY:

به گزارش "ورزش سه" و به نقل از ایسنا، مهدی کامرانی کاپیتان تیم ملی بسکتبال ایران، در جمع خبرنگاران گفت: همانطور که مطلع هستید یک سری از بازیکنان در جریان لیگ درگیر کرونا شدند و چند روزی تمرین نکردند، در حقیقت بخاطر بیماری باید از صفر شروع کنند تا به آمادگی مد نظر کادرفنی در تیم ملی برسند. 
 
او ادامه داد: در حال حاضر بازیکنان جدید و جوان به تیم ملی اضافه شده‌اند و کار سخت تر شده است. همه نفرات با انگیزه هستند و امیدواریم بتوانیم بازی خوبی را مقابل حریف اصلی خود قزاقستان انجام‌ دهیم. البته بازی با سوریه هم نباید راحت به نظر بیاید.
 



وی ادامه داد: قزاقستان همیشه فیزیکی بوده و از لحاظ قدی هم شرایط برتری دارد. سبک کار آن‌ها بسکتبال اروپایی است و این کار ما را سخت می‌کند. ما باید روند موفقیت تیم ملی را ادامه دهیم و به مقام‌های بالاتر برسیم.
 
کاپیتان تیم ملی بسکتبال در مورد صمد نیکخواه و حامد حدادی همبازی‌های قدیمی خود نیز گفت: خیلی دوست داشتم باز هم کنار صمد و حامد باهم بازی کنیم و خاطرات گذشته را تکرار کنیم. البته الان هم نفراتی مانند جمشیدی، یخچالی و ارسلان هستند و کنار آن‌ها هم مطمئنا بازی‌های خوبی را انجام می‌دهیم.
