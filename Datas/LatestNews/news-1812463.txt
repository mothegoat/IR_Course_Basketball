TITLE:
عبدولی: با بنا پدرکشتگی نداریم
BODY:

به گزارش ورزش سه به نقل از تسنیم، سعید عبدولی در شرایطی در روز دوم مسابقات کشتی فرنگی جام تختی با حضور در سالن بوستان اهواز تماشاگر مسابقات بود که از چندی پیش به دلایلی با علیرضا دبیر رئیس فدراسیون و محمد بنا سرمربی تیم ملی فرنگی دچار مشکل و کدورت شده و در ادامه نیز در اردوی تیم ملی غایب بود.او که همراه با پسر 10 ساله‌اش در سالن حاضر شده بود، در بدو ورود به سالن نزد کمیته فنی و سرمربی تیم ملی نرفت، اما بعد از آنکه با وساطت حمید بنی‌تمیم با علیرضا دبیر آشتی کرده و کنار هم به تماشای کشتی‌ها نشستند، برای سلام و احوالپرسی با سرمربی تیم ملی پیش‌قدم شد.عبدولی در این خصوص گفت: پسرم رفت، من هم رفتم که تنها نباشد. می‌خواست به محمد بنا سلام کند، گفت «نکند جواب سلامم را ندهد» که گفتم «نه برو». بعد که او برای سلام کردن جلو رفت، من و محمد بنا هم احوالپرسی کردیم و چیز خاصی به هم نگفتیم.وی در مورد دلیل مصاحبه‎هایش علیه محمد بنا ادامه داد: ما با هم مشکل خاصی نداریم. بحث این بود که انتخابی به درستی برگزار شود. پدرکشتگی که ندارم، مربی‌مان است و احترامش را داریم. چند سال هم بگذرد، از این احترام کم نمی‌شود. او همیشه می‌گوید اینها بچه‌هایم هستند.


دارنده مدال برنز بازی‌های المپیک درباره برنامه‌های آینده‌اش تصریح کرد: برنامه خاصی ندارم. من اصلاً کشتی‌گیر نیستم، برگردم به کجا؟ به مربیگری هم علاقه ندارم.عبدولی ضمن خوشامدگویی به همه میهمانانی که از سراسر کشور به اهواز آمده‌‌اند، راجع به جام تختی گفت: مسابقات روز اول را زیاد نگاه نکردم، چون تا چهار صبح سر زمین کشاورزی بودم. کشتی‌هایی که در سالن دیدم، خوب بود. دو، سه کشتی‌گیر خوب بودند، شرایط کشتی خوب شده و از نظر فنی تعدادی آمده‌اند که جای امیدواری هست.  
