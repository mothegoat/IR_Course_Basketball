TITLE:
باخت شوکه کننده بسکتبال مقابل چشمان وزیر!
BODY:

به گزارش ورزش سه، در غیاب ستاره های همچون حامد حدادی و بهنام یخچالی، تیم ملی بسکتبال ایران امروز در تالار بسکتبال آزادی تهران و در حضور وزیر ورزش به مصاف قزاقستان رفت. شاگردان هاشمی در پنجره اول انتخابی جام جهانی دو برد برابر بحرین کسب کرده بودند و با توجه میزبانی به کسب سومین برد برابر قزاقستان می اندیشیدند.در حالی که هاشمی چند مهره اصلی خود را در اختیار نداشت، اما تا پایان کوارتر سوم برتری ١٠ امتیازی را نسبت به قزاقستان ایجاد کرد. با این حال قزاق ها در کوارتر چهارم یک شروع طوفانی داشتند و موفق شدند بازی را به تساوی بکشانند و حتی پیش بیفتند.نکته عجیب جایی بود که ایران در ابتدای کوارتر چهارم بیش از ۵ دقیقه موفق به کسب امتیاز نشد و همین باعث شد تا قزاقستان در میان بهت بازیکنان و مربیان ایران به کسب یک برد بزرگ در تهران نزدیک شود.در ادامه هم گرفتن چند تایم اوت و ایجاد تغییرات در ترکیب اتفاق خاصی را برای ایران رقم نزد. بی دقتی های عجیب و گل نکردن پرتاب های پنالتی در روزی که فقط محمد جمشیدی آماده نشان می داد و خیلی از امتیازات ایران را کسب کرد، یک باخت تلخ را برای تیم ملی به همراه داشت.


این باخت شوکه کننده در حالی اتفاق افتاد که ایران در سال های اخیر بارها توانسته از سد قزاقستان عبور کند، اما غیبت چند ستاره و روز بد سایر نفرات کار دست هاشمی داد.حالا تیم ملی بسکتبال با روحیه ای نه چندان مطلوب باید خودش را برای بازی دوم در پنجره دوم مقابل سوریه در تهران آماده کند؛ دیداری که فقط سه روز دیگر برگزار می شود.
