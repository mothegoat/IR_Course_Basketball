TITLE:
پولادگر: قهرمانی بازی‌های آسیایی را می‌خواهیم
BODY:

به گزارش "ورزش سه" و به نقل از ایسنا، محمد پولادگر، معاون توسعه ورزش قهرمانی وزیر ورزش، ظهر دوشنبه در پایان مجمع انتخاباتی فدراسیون بسکتبال توضیح داد: افتخاراتی که کسب شده است کافی نیست و انتظارات خانواده بسکتبال بیش از این‌هاست. الان بالاترین افتخار ما قهرمانی آسیا است، اما یادمان باشد که ما در بازی‌های آسیایی هنوز قهرمان نشده‌ایم که برای ما بسیار مهم است. هرچند قهرمانی در بازی‌های آسیایی بسیار سخت است و نیاز به تلاش بسیار و همت جدی دارد.او ادامه داد: امیدوارم بسکتبال هم بلند قامتان باشد هم بلند بختان. الان یک‌ جوان رییس فدراسیون شد و جوانی لازمه اجراست. ولی هوشمندی، درایت و فکر برای کسانی است که کسوت و سابقه بیش‌تری دارند. توقع من این است که آقای داوری با فکر هوشمندان فدراسیون را اداره کرده و از همه پتانسیل بسکتبال استفاده کند.وی تاکید کرد: امیدوارم آقایان داوری و یاوری کنار یکدیگر به بسکتبال کمک کنند. امیدواریم آقای یاوری این شرط را نگذاشته باشند که خودروسازان و پتروشیمی تنها در صورت حضور ایشان به بسکتبال کمک کنند. امیدواریم به بسکتبال کمک شود تا بهترین نتایج را به دست آورد. ورزش حرفه‌ای باید توسط باشگاه‌ها اداره شود و خوشبختانه باشگاه‌های قدرتمندی در بسکتبال هستند. امیدواریم رییس جوان بسکتبال با حمایت خانواده این رشته عملکرد خوبی داشته باشد.پولادگر در پایان گفت: اخلاق بسیار مهم است و امیدواریم به برکت عید مبعث که فردا است، اخلاق در بسکتبال بیش از پیش رعایت شود.


او درباره برگزاری مجمع بسکتبال پس از سه بار تعویق توضیح داد: خدا را شکر می‌کنیم امروز فدراسیون بسکتبال بعد از یک ماراتن طولانی و تعویق‌های چندباره تعیین تکلیف شد و رای مجمع هم سکان فدراسیون را به جوان‌ترین کاندیدا سپرد که برای ایشان آرزوی موفقیت دارم. امیدوارم از تمامی توانایی خود استفاده کنند و پتانسیل‌های بسکتبال را مورد استفاده قرار دهند.معاون‌ وزیر ورزش درباره دلیل تعویق‌های چندباره نیز گفت: من در یک دوره این تعویق‌ها بودم و می‌توانم درباره آن صحبت کنم. واقعا به دلیل شرایط حاد کرونایی بود و ما به درخواست مجمع احترام گذاشتیم چون درخواست کرده بودند مجمع به تعویق بیافتد. پیک کرونا بود و ما احترام گذاشته و مجمع را به تعویق انداختیم. خدا را شکر امروز برگزار شد.پولادگر درباره روند تایید صلاحیت کاندیداها نیز توضیح داد: ما یک آیین نامه داریم که طبق اساسنامه جدید و یک دستورالعملی است که در مجامع فوق‌العاده رشته‌های مختلف هم آن را تایید و تصویب می‌کنیم‌. بر اساس آن دستورالعمل یکسری افراد که واجد شرایط هستند یکبار تایید صلاحیت مدیریتی می‌شوند که بر اساس سوابق و شرایطشان است و دیگری تایید صلاحیت نهادهای نظارتی است که نباید مشکلی از نظر کیفیری، اخلاقی و ... داشته باشند.
