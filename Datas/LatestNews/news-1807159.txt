TITLE:
سایه سنگین کرونا بر سر لیگ بسکتبال
BODY:

به گزارش "ورزش سه" به نقل از ایسنا، با وجود اینکه بازی‌های لیگ برتر بسکتبال مردان ایران برای جلوگیری از ابتلا به کرونا به صورت متمرکز در تهران پیگیری می‌شود، اهالی این رشته روز به روز شاهد ابتلای بازیکنان تیم‌های مختلف به ویروس کرونا هستند که این موضوع بازی‌های زیادی را نیز به تعویق انداخته است.
 
با این اوصاف سوالی که اکنون مطرح می‌شود، دلیل ابتلای تعداد زیادی از بازیکنان این تیم‌ها (مهرام تهران، آویژه مشهد، نفت آبادان، شهرداری گرگان، نظم‌آوران سیرجان و کاله مازندران) به ویروس کرونا است که جای بحث دارد. اینکه جلوگیری از ابتلا به ویروس کرونا نمی‌تواند به صورت ۱۰۰ درصدی باشد بر کسی پنهان نیست، اما باز هم جای سوال دارد که چگونه این تعداد بازیکن کرونایی در لیگ بسکتبال وجود دارد؟
 



طبق برنامه‌ای که کمیته برگزاری مسابقات فدراسیون بسکتبال اعلام کرد،‌ مسابقات دور دوم مرحله مقدماتی لیگ برتر مردان باید روز ۱۵ بهمن ۱۴۰۰ پایان یابد که با شرایط کنونی، به نظر می‌رسد این اتفاق ممکن نیست و بازی‌های این مرحله بیش از آنکه در برنامه اعلام شد ادامه خواهد داشت.
 
همچنین با توجه به نحوه برگزاری بازی‌های لیگ برتر بسکتبال در فصل جاری، با وجود اینکه بازیکنان شش تیم به ویروس کرونا مبتلا شده‌اند، تعداد بازی‌های لغو شده ۱۰ مسابقه است که می‌تواند از نکات منفی نحوه برگزاری بازی‌های این فصل باشد که نقدهایی هم به آن وارد بود؛ بازی‌های لغو شده‌ای که به نظر می‌رسد همچنان نیز باید شاهد افزایش تعداد آن‌ها در لیگ نیز باشیم.
 
البته طبق گله‌ای که تعدادی از مربیان لیگ برتری مطرح کردند، اعضای برخی تیم‌ها به دلیل نبود نظارت دقیق از سوی سرپرستان، فدراسیون و ... در رعایت پروتکل‌های بهداشتی کوتاهی می‌کنند که جای نگرانی بسیاری دارد. با توجه به افزایش روز افزون تعداد مبتلایان به ویروس کرونا در کشور، این خطر بسکتبالیست‌های ایران را هم تهدید می‌کند و به طبع نیاز است که نظارت جدی‌تری در این زمینه صورت بگیرد. 
 
با این اوصاف باید دید که آینده لیگ بسکتبال به کجا خواهد رسید و آیا سوپر لیگ مردان به شرایط‌ آرام خود باز خواهد گشت یا خیر؟
