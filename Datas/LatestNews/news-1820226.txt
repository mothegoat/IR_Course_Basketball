TITLE:
مظفری: انگار برخی داوران بسکتبال دعوا دارند!
BODY:

به گزارش "ورزش سه" رسول مظفری در گفت‌وگو با ایسنا، درباره تقابل تیم شهرداری گرگان با شیمیدر قم در نیمه‌نهایی لیگ بسکتبال که با صعود شهرداری همراه بود، توضیح داد: طبیعتا جذاب‌ترین زمان بازی‌های لیگ در ایران همین مرحله پلی‌آف است. تیم‌ها در حد توان بهترین خارجی‌ها را جذب می‌کنند تا نتایج مطلوبی کسب کنند که در این فصل اما تیم شیمیدر از همان نیم فصل دو بایکنان خوب خارجی جذب کرده بود که واقعا سطح بازی آن‌ها را بالا می‌برد. به نظرم تیم ما و شیمیدر در بحث بازیکن گرفتن در یک سطح عمل کردیم و هر دو تیم قدرت یکسانی داشتند.او ادامه داد: البته شاید شیمیدر بیشتر هم هزینه کرده و مثل هر سال به دنبال قهرمانی بود. در مجموع بازی‌های تماشاگر پسندی انجام شد و خیلی از دوستان که زنگ می‌زدند برای این بازی (تقابل شیمیدر و شهرداری گرگان) می‌آمدند. شاید یک عامل هم حضور تماشاگران باشد که کیفیت تیم‌ها خوب بود. به نظرم تمرکز ما در لحظات پایانی به آن‌ها قالب شد که ما به برد رسیدیم. دو بازی را هم برده بودیم و تمرکز بیشتری داشتیم.ستاره ملی‌پوش شهرداری گرگان درباره سطح داوری‌ها که گاها با اعتراض گرگانی‌ها همراه بود، توضیح داد: بعد از بازی وقتی باختی هست طبیعتا برخی اعتراضات و مشکلات هم وجود دارد، اما وقتی برد باشد،‌ مسلما اعتراض هم نیست. شاید اعتراضی هم که صورت گرفته در شرایط سخت بعد از بازی مطرح شده است. البته واقعا سوت‌ها یک مقدار به نفع آن‌ها بود و گاها برخی سوت‌ها هم زود زده می‌شد. در یک صحنه من و محمد با هم بحث می‌کردیم که داور به محمد تکنیکال داد چون فکر کرد به او اعتراض می‌کنیم. البته در بازی سوم که باختیم ما خومان بد بازی کردیم و در حملات امتیاز نگرفتیم.او با بیان اینکه در نیمه‌نهایی امسال داوری‌ها نسبت به فصل قبل بهتر بود، ادامه داد: اعتقاد من این است که داور در زمین حضور دارد تا عدالت را برقرار کند، قرار نیست با کسی دعوا کند. در بازی‌های بین‌المللی وقتی بازیکنان با داور صحبت می‌کنند آرامش لحن داورها به بازیکنان هم آرامش می‌دهد، اما در لیگ ایران داورها به گونه‌ای با بازیکنان صحبت می‌کنند که گویا دعوا است. به نظرم داوران ایرانی هم باید کمی در رفتار خود تجدید نظر کنند.


مظفری در پاسخ به این سوال که چرا نتوانستند اختلاف ایجاد شده در کوارتر اول بازی آخر را تا پایان حفظ کنند؟ توضیح داد: شیمیدر برای جنگیدن آمده بود و تیم پر قدرتی است. با توجه به در اختیار داشتن بازیکنان فوق‌العاده، پتانسیل بسیار بالایی دارد. بازیکنان شیمیدر در سطح المپیک بازی کرده‌اند و در حقیقت همان اختلاف امتیاز اول ما با شیمیدر باعث شد که در پایان برنده باشیم. با این حال می‌دانستیم بازی نزدیک‌تر می‌شود ولی خوشبختانه تلاش ما بی ثمر نبود و روی اشتباه آن‌ها بردیم. همانطور که گفتم در چنین بازی‌هایی اشتباهات است که تفاوت‌ها را رقم می‌زند، ما فقط کم تر اشتباه کردیم.او درباره عملکرد خوب خود در دفاع و کسب دو امتیاز برتری گرگان توسط "پتی" روی توپ ربایی وی، توضیح داد: به نظرم هوش محمد بود که باعث شد آن توپ از دست بازیکن خارجی شیمیدر خارج شده و به سینا واحدی برسد. محمد باهوش کار کرد و من حس کردم پای سینا از خط بیرون می‌رود که تحت فشار گذاشتم و توپ را قطع کردم. انجام کار دفاعی واقعا جنگندگی می‌خواهد و تمرکز من نیز در این چند بازی روی امتیازگیری نبود چون محمد، پری  و سجاد کار امتیاز گیری را خوب انجام می‌دادند و من بیشتر به فکر کارهای دفاعی بودم.مظفری درباره حضور پیاپی خود در نیمه‌نهایی لیگ برتر در چند فصل اخیر، اظهار کرد: فصل قبل که با تیم نفت بودم اتفاقاتی در نیمه‌نهایی افتاد که واقعا نگذاشتند ما به فینال برسیم. من به بازیکنان تیم هم گفتم که انگیزه بسیار زیادی داشتم تا از این مرحله عبور کرده و به فینال برسیم. تجربه‌های سخت است که عطش یک بازیکن برای کسب موفقیت را بیشتر می‌کند و الان نیز خوشحال هستم که به این مهم دست یافتیم. امیدورام در فینال نیز موفق شویم.او درباره بازی فینال با ذوب‌آهن نیز توضیح داد: ما در فصل عادی هم دو بازی با هم انجام دادیم که یک برد و یک باخت را به دست آوردیم. آن‌ها تیم بسیار خوبی دارند و از نظر من تیم‌هایی که بازیکن خارجی ندارند هماهنگ‌تر هستند چون راحت‌تر باهم ارتباط می‌گیرند و می‌تواند باهم امتیاز گیری کنند. در بازی آخر همه بازیکنان آن‌ها امتیاز گرفته بودند. کار خیلی سختی داریم اما یک هفته زمان هست که برنامه‌ریزی کرده و مثل نیمه‌نهایی خوب کار کنیم.
