TITLE:
واکنش حامد حدادی به احتمال خداحافظی از تیم ملی
BODY:

به گزارش "ورزش سه" و به نقل از خبر ورزشی، حامد حدادی، ستاره بسکتبال آسیا و ایران این روزها در شهر سی چوان چین تمرین می‌کند. او با تاخیر صدور ویزایش، بازی‌های پیش فصل لیگ CBA را از دست داد و بعد از یکماه قرنطینه بالاخره به تمرین و کار گروهی رسید. قرنطینه ای که برایش آزاردهنده شد. 

* از دوران قرنطینه چه خبر؟
یکماه بعد از رسیدن به چین بالاجبار قرنطینه شدم و در این مدت بدون تمرین بودم. همین مساله برای من که درگیر پای آسیب دیده ام بود مشکل ساز شد. چون نه می‌توانستم فیزیوتراپی کنم و نه تمرینات مخصوص را انجام بدهم. بنابراین دردهای زانویم دوباره برگشت.

* شرایط این فصل سی چوان چطور است؟
نسبت به پارسال ۳ و ۴ بازیکن اصلی رفته اند و بازیکنان جوان به ترکیب اضافه شده اند. بنابراین تیم ضعیف تر از سال گذشته است طوری که تیم در نبود من و دیگر خارجی تیم از ۱۵ بازی پیش فصل خیلی‌ها را باخته است.

* به جز تو بازیکن خارجی دیگری هم در تیم هست؟
یک بازیکن هم پست من هم هست که او هم فعلا قرنطینه است .از آنجا که من زانویم صددرصد آماده نیست او می‌تواند کمک زیادی به من بکند. اما باید بگویم در خیلی از پستها کمبود بازیکن داریم.




* با این اوصاف چرا به سی چوان برگشتی؟
باید بگویم این تیم به نوعی تیم خودم محسوب می‌شود.۷ سالی است که در آن توپ می‌زنم و با مردم شهر سی چوان و مسئولان باشگاه خیلی رفیق هستم و دوست دارم سالهای آخر بسکتبالم را دور از وطن، با تیم سی چوان سپری کنم.

* کادر فنی هم تغییر داشته؟
نه، مربی فصل قبل بازهم به کارش ادامه می‌دهد. قبلا کمک مربی تیم بوده است. سی چوان قصد سرمایه گذاری روی جوانان و افرادی که در باشگاهش کار کرده اند را دارد.
 


* از شرایط تیم ملی بسکتبال چین برای بازیهای آسیایی خبر داری؟
چینی‌ها در هر رشته ای بخصوص بسکتبال سرمایه گذاری خوبی کرده اند و اغلب دو، سه تیم آماده دارند. آنها به تازگی از پنجره انتخابی امده اند و به همین دلیل فصل جدید به تاخیر افتاد.

* فصل جدید لیگ چین، مثل سال قبل متمرکز برگزار می‌شود؟
بله،جیلینگ میزبان دور رفت بازیهاست که بصورت متمرکز انجام می‌شود.متاسفانه هوای آنجا خیلی سرد و نزدیک ۲۰- درجه است.

* بازیهای آسیایی هم که درهانگژوی چین برگزار می‌شود.
بله،چینی‌ها همیشه میزبان بازیهای مهم آسیایی و حتی جهانی هستند. با اینکار هم اسپانسرهای بیشتری را جذب می‌کنند و هم پول زیادی را وارد ورزش می‌کنند. هم شانس قهرمانی اشان  را بالاتر می‌برند. باید گفت چین به طرز عجیبی در ورزش سرمایه گذاری می‌کند.

* چینی‌ها در اغلب رشته‌ها با ایران کری دارند؟
بله، آنها حتی در لیگ بسکتبال این کشور با من رقابت دارند.

 * آمریکا،انگلیس و بعضی از کشورهای مطرح بازیهای المپیک زمستانی را در چین تحریم کرده اند.در این مورد خبری شنیده ای؟
من این رویداد را زیاد تعیقیب نمی‌کنم و خود را داخل بحث‌های سیاسی نمی‌کنم.

* چه نظری درباره کادرفنی جدید تیم ملی داری؟
اول از همه باید از مهران شاهین طبع و کادرش خیلی تشکر کنم که چهار سال برای تیم ملی خیلی زحمت کشیدند. به هر حال تصمیمی بوده که گرفته شده است. برای کادر جدید هم آرزوی موفقیت می‌کنم.
 


* نظرت درباره دو بازی تیم ملی در پنجره اول انتخاب جام جهانی چیست؟
مسابقه مقابل بحرین را در تهران دیدم اما بازی برگشت را نتوانستم تماشا کنم. اما باید بگویم بحرین را بیش از اندازه بزرگ کرده بودند. هر چند باید این تیم‌های بدقلق را جدی گرفت ولی باید دانست آنها از عهده ایران برنمی‌آیند. در تهران چون کار اول کادر فنی بود کمی ناهماهنگ بودیم ولی تیم ملی در منامه بازی خیلی روانی داشت.

* البته نمی‌شود گفت بازیکنان ناهماهنگ بودند به هر حال خیلی وقت است که کنار هم بازی می‌کنند؟
بله درست است.ولی چون کادرفنی جدید شده ،مهدی کامرانی و اصغر کاردوست بعد از چندسال به تیم اضافه شده بودند به هر حال موارد جزئی در هماهنگی پیش می‌آید.با اینحال باید منتظر ماند و در بازیهای دور دوم که مسابقات سنگین تر می‌شود عیار تیم در دور دوم بهتر مشخص می‌شود.

* تو برای پنجره‌های بعدی می‌آیی؟
هر زمانی که کارم در لیگ چین تمام شود به اردو می‌آیم.در روزهایی که لیگ برای پنجره‌ها تعطیل می‌شود نمی‌توانم به تهران بیایم چون رفت و برگشت سه روزه و دوباره به قرنطینه رفتن کلی کارم را به تاخیر می‌اندازد.

* پس با تیم ملی هستی؟
بله هر زمان که تیم ملی به من نیاز داشته باشد آن را همراهی می‌کنم.اما ما هم روزی می‌رویم، ولی بگذارید خود ما برای رفتن تصمیم بگیریم. ما از زمانی به تیم ملی آمده این که لباسهایمان را خودمان می‌شستیم و امکاناتی در این حد نداشتیم. هر چند الان هم امکانات کامل نیست ولی بهتر است به همدیگر احترام بگذاریم و از طریق وبلاگها، صفحات اجتماعی آن هم توسط افرادی که هیچ سواد بسکتبالی ندارند به ما توهین نشود. بهتر است در جامعه بسکتبال هر کس به وظیفه اش برسد و هر کس در جای خود عمل کند.
