TITLE:
تست کرونای دو ملی‌پوش بسکتبال مثبت شد
BODY:

به گزارش "ورزش سه"، تیم ملی بسکتبال ایران برای حضور در رقابت‌های پنجره دوم انتخابی جام جهانی ۲۰۲۳ آماده می‌شود و ملی‌پوشان در بازی رفت پنجره دوم رقابت‌های انتخابی جام جهانی ۲۰۲۳ روز پنج‌شنبه ۵ اسفند ماه به مصاف تیم قزاقستان و روز یک‌شنبه ۸ اسفند ماه به مصاف تیم سوریه خواهد رفت. این مسابقات به میزبانی ایران برگزار می‌شود.

بازیکنان و اعضای کادر فنی تیم ملی بسکتبال روز گذشته شنبه 16 بهمن ماه پس از انجام تست PCR تمرینات خود را در تالار بسکتبال آزادی آغاز کردند. در این میان تستPCR ارسلان کاظمی و سجاد مشایخی مثبت اعلام شد، به همین دلیل تا بهبود کامل در تمرینات تیم ملی حاضر نخواهد بود. با منفی شدن تست Covid-19 این دو بازیکن، بلافاصله در تمرینات تیم ملی شرکت خواهند کرد.

هم‌چنین امیرحسین آذری طبق تشخیص پزشک معالج، باتوجه به مصدومیتی که دارد، نمی‌تواند به تیم ملی ملحق شود.
