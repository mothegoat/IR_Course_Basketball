TITLE:
هاشمی: دیدار با قزاقستان مهم‌ترین بازی ماست
BODY:

به گزارش "ورزش سه" و به نقل از ایسنا، مصطفی هاشمی سرمربی تیم ملی بسکتبال ایران، در حاشیه حضور اصحاب رسانه در اردوی تیم ملی گفت: همان طور که از قبل گفته‌ام همه با هم می‌بریم و اگر ببازیم همه با هم باخته‌ایم. تیم ملی کاری است که می‌طلبد همه در کنار یکدیگر وظایف خود را انجام دهند. من، همکاران و کادرفنی هم به همراه فدراسیون تلاش می‌کنیم بهترین نتیجه حاصل شود و امیدوارم روزهای سختی که پیش رو داریم با موفقیت همراه شود تا شرمنده خانواده بسکتبال نشویم.
 
او ادامه داد: بعد از آنکه شرایط لیگ بخاطر کرونا دچار چالش شد و خیلی تیم‌ها درگیر شدند، بازی‌های لیگ لغو شد و کادرفنی صلاح دید یک هفته زودتر اردو را آغاز کند تا هم هماهنگی ایجاد شود و هم بازیکنان در سلامت کامل باشند. اگر ریسک می‌کردیم و خدایی نکرده تست هفت یا هشت بازیکن مثبت می‌شد، بازی با قزاقستان برای ما دشوار می‌شد. بازی با قزاقستان مهم‌ترین بازی ما است و به همین دلیل پس از مشورت با آقای عسگریان سرپرست فدراسیون، اردو را زود شروع کردیم.
 



سرمربی تیم ملی درباره لیست دعوت شده نیز گفت: یکبار گفته‌ام، تیم ملی حق الناس است و اینکه بازیکنان را ببینید و بهترین‌ها را انتخاب کنید وظیفه سرمربی است. باید بتوان از بین افراد مختلف‌ بهترین‌ها را انتخاب کرد. بنده هم بر حسب شناخت و درکم از بسکتبال تصمیم گرفته‌ام و بازیکنانی دعوت شده‌اند که شرایط برنده شدن را دارند و یا نفراتی که می‌توانند پیشرفت کنند.
