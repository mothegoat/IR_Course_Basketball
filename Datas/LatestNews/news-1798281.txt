TITLE:
رکورد جادویی استیفن کری در NBA
BODY:


به گزارش "ورزش سه"، پرتاب‌های سه امتیازی استیفن کری در جهان بسکتبال شهرت خاصی دارد و او با پرتاب‌های از راه دور دقیقش تمام تیم‌های حاضر در NBA را کلافه می‌کند و تیمش را از لحاظ امتیازی و روحی بالا می‌برد. ستاره گلدن استیت امروز به رکوردی رسید که به قول رجی میلر که یکی از برترین‌ها در پرتاب 3 امتیازی بوده، شاید بشریت نتواند به آن دست پیدا کند.
 
 بیش از نتیجه بازی امروز، تماشاگران تحت تاثیر رکورد شکنی و پرتاب‌های محشر کری بودند. تیم گلدن استیت وریرز در لیگ NBA میهمان تیم نیویورک نیکس بود و موفق شد این تیم را 105 بر 96 شکست دهد تا رکورد شکنی استیفن شیرین‌تر هم باشد.  
 
استیفن کری، ستاره گلدن استیت در این بازی از رکورد 2974 پرتاب 3 امتیازی موفق ری آلن عبور کرد و بار دیگر تحسین جهان بسکتبال را برانگیخت. این رکورد وقتی ارزشمندتر می‌شود که بدانیم کری با 511 بازی کمتر نسبت به آلن آن را شکسته است. 
 


 
ری آلن به همراه پدر و مادر استیفن کری و رجی میلر (نفر سوم رده‌بندی) در سالن مدیسون اسکوئیر گاردن شهر نیویورک حضور داشتند و منتظر این اتفاق مهم بودند.
 
آلن در مورد رکورد شکنی بازیکن شماره 30 گلدن استیت گفت:‌ او روش بازی بسکتبال را با شوت‌های 3 امتیازی خود تغییر داده است و هر 30 تیم NBA به نوعی تحت تاثیر او هستند.

 
لبران جیمز، فوق ستاره لیکرز نیز تحت تاثیر کار شگفت انگیز کری قرار گرفته و در این خصوص گفت: تازه وارد دالاس شده بودم که شاهد رکورد شکنی استیفن کری بودم. کار شگفت انگیزی انجام دادی برادر!

