TITLE:
پیروزی سخت تیم بسکتبال سپاهان مقابل رعد
BODY:

به گزارش ورزش سه و به نقل از ایسنا، در جریان بازی‌های هفته چهاردهم لیگ برتر بسکتبال مردان ایران در گروه ب، عصر امروز(سه‌شنبه) ۱۴ دی ۱۴۰۰، تیم سپاهان اصفهان موفق شد در یک بازی نزدیک با نتیجه ۱۰۳ - ۱۰۱ حریف خود رعد پدافند را شکست دهد.
 
با شروع بازی تیم رعد پدافند در حالی که ستاره خود عدنان دورقی را به دلیل مصدومیت در اختیار نداشت، عملکرد قابل قبولی را به نمایش گذاشت و موفق شد با برتری ۱۴-۲۶ و ۱۹-۲۱ در کوارترهای اول و دوم، ۳۳ - ۴۷ پیروز به رختکن برود.
 



در آغاز نیمه دوم اما سپاهانی‌ها با دفاع منطقه‌ای و درخشش عماد سلمانی در حملات، کوارتر سوم را ۲۷-۱۱ برد تا ۶۰ - ۵۸ پیش بیافتد. در کوارتر چهارم اما رعد بار دیگر نبض بازی را در اختیار گرفت تا با برتری ۲۴-۲۶، بازی را در امتیاز ۸۴ به تساوی بکشد.
 
با تساوی دو تیم در وقت‌های معمول، این بازی به وقت‌ اضافه کشید که در پایان پنج دقیقه اول نیز نتیجه ۹۵ - ۹۵ مساوی شد تا دو تیم خود را برای وقت اضافه دوم آماده کنند. در وقت اضافه دوم ولی سپاهان موفق شد با دو امتیاز اختلاف به برتری رسیده و در نهایت ۱۰۳ - ۱۰۱ برنده این بازی نزدیک شود.
 
در انتهای این دیدار محمد تالاری فوروارد تیم رعد با کسب ۲۲ امتیاز، ۱۴ ریباند و ۳ پاس گل، ضمن ثبت دبل دبل با تأثیرگذاری ۳۰ نیز بهترین بازیکن زمین شد.
 
امتیاز آورتربن بازیکن این دیدار اما عماد سلمانی گارد تیم سپاهان اصفهان بود. او موفق شد در این بازی ۲۹ امتیاز را برای اصفهانی‌ها کسب کند.
