TITLE:
وضعیت لیگ برتری‌های بسکتبال بعد از ۲۲۲ بازی
BODY:


به گزارش "ورزش سه" به نقل از مهر، سی و پنجمین دوره مسابقات بسکتبال لیگ برتر باشگاه های کشور که ۲۴ مهرماه با حضور ۱۶ تیم آغاز شد به مرحله ای رسیده که تیم های شرکت کننده هر دو دیدار رفت و برگشت خود در مرحله مقدماتی را برگزار کرده اند جز سه تیم.
 
این دیدارها به جامانده از هفته هایی است که ابتلای بازیکنان ذوب آهن به ویروس کرونا باعث لغو اجباری دیدارهای این تیم شد. برخی دیدارهای معوقه اصفهانی ها طی روزهای گذشته برگزار شد، قرار بود امروز پنجشنبه و شنبه آینده هم دو دیدار دیگر این تیم برابر مس کرمان و شهرداری گرگان هم برگزار شود اما زمان برگزاری هر یک از این دو دیدار معوقه درگروه «الف» یک روز به تاخیر افتاده است.

بدین ترتیب پرونده لیگ برتر بسکتبال در مرحله مقدماتی یکشنبه هفته آینده بسته خواهد شد این در حالی است که شامگاه سه شنبه دیدارهای گروه «ب» به طور کامل تمام شد.

در این گروه از مسابقات مهرام و شیمیدر که از ابتدای فصل رقیبان اصلی یکدیگر به حساب می آمدند با امتیاز مشابه ۲۶ به ترتیب در رده های اول و دوم قرار گرفته اند. اکسون تهران و صنایع هرمزگان هم هر یک صاحب ۱۷ امتیاز هستند و در رده های پایانی هفتم و هشتم جدول ایستاده اند.

در گروه «الف» لیگ برتر بسکتبال هم شهرداری گرگان با وجود دیدار معوقه ای که برابر ذوب آهن دارد صدرنشین گروه است. گرگانی ها برای حفظ این جایگاه باید برنده دیدار معوقه خود با ذوب آهن باشند در غیر این صورت بقای آنها در رده نخست به اما و اگر کشیده می شود.

البته که نتیجه دیدارهای معوقه در وضعیت سه تیم دیگر هم تاثیرگذار است و از جمله نظم آوران سیرجان که اصلا برگزارکننده این دیدارها نیست؛ نظم آوران فعلا تیم دوم جدول است و با هر نتیجه ای که در دیدارهای معوقه رقم بخورد از این جایگاه سقوط خواهد کرد اما اینکه چه تیمی جایگزینش شود به عملکرد ذوب آهن بستگی دارد. اگر ذوب آهن برنده هر دو دیدار معوقه خوذ باشد تفاضل گل میان این تیم با شهرداری گرگان و نظم آوران سیرجان با مس کرمان تعیین کننده جایگاه های نهایی آنها خواهد بود در غیر این صورت طبق روال معمول، امتیازها تعیین کننده خواهند بود.

در هر صورت اینکه تا به امروز ۲۲۲ بازی در مرحله مقدماتی لیگ برتر بسکتبال برگزار شده است. همه تیم ها سهمی از بردهای به دست آمده داشته اند به جز نیروی زمینی که با ۱۴ باخت در رده آخر گروه اول قرار دارد.

 
 
وضعیت تیم های شرکت کننده در مسابقات بسکتبال باشگاه های کشور به این شرح است:
 



گروه «الف»
۱- شهرداری گرگان (۱۳ بازی، ۱۲ برد، یک باخت، ۲۵ امتیاز)
۲- نظم آوران سیرجان (۱۴ بازی، ۹ برد، ۵ باخت، ۲۳ امتیاز)
۳- ذوب آهن اصفهان (۱۲ بازی، ۱۰ برد، ۲ باخت، ۲۲ امتیاز)
۴- مس کرمان (۱۳ بازی، ۹ برد، ۴ باخت، ۲۲ امتیاز)
۵- کاله (۱۴ بازی، ۷ برد، ۷ باخت، ۲۱ امتیاز)
۶- نفت آبادان (۱۴ بازی، ۴ برد، ۱۰ باخت، ۱۸ امتیاز)
۷- خانه بسکتبال خوزستان (۱۴ بازی، ۳ برد، ۱۱ باخت، ۱۶ امتیاز)
۸- نیروی زمینی تهران (۱۴ بازی، بدون برد، ۱۴ باخت، ۱۴ امتیاز)
گروه «ب»
۱- مهران تهران (۱۴ بازی، ۱۲ برد، ۲ باخت، ۲۶ امتیاز)
۲- شیمیدر قم (۱۴ بازی، ۱۲ برد، ۲ باخت، ۲۶ امتیاز)
۳- مس رفسنجان (۱۴ بازی، ۱۰ برد، ۴ باخت، ۲۴ امتیاز)
۴- فولاد سپاهان (۱۴ بازی، ۶ برد، ۸ باخت، ۲۰ امتیاز)
۵- آویژه صنعت مشهد (۱۴ بازی، ۶ برد، ۸ باخت، ۲۰ امتیاز)
۶- رعد پدافند هوایی تهران (۱۴ بازی، ۴ برد، ۱۰ باخت، ۱۸ امتیاز)
۷- اکسون تهران (۱۴ بازی، ۳ برد، ۱۱ باخت، ۱۷ امتیاز)
۸- صنایع هرمزگان (۱۴ بازی، ۳ برد، ۱۱ باخت، ۱۷ امتیاز)
 
 
دیدار معوقه ذوب آهن با مس کرمان روز جمعه ساعت ۱۵ برگزار خواهد شد. دیدار معوقه دو تیم ذوب آهن و شهرداری گرگان هم ساعت ۱۵ روز یکشنبه برگزار می شود. تالار بسکتبال آزادی میزبان هر دو دیدار است.
 
 
