TITLE:
پاسخ مشکوک رئیس فدراسیون بسکتبال 
BODY:

به گزارش "ورزش سه" به نقل از مهر، جواد داوری که اخیراً به عنوان رئیس جدید فدراسیون بسکتبال انتخاب شد، سیاست مبهمی برای ادامه کار با مصطفی هاشمی به عنوان سرمربی تیم ملی دارد.داوری درباره اینکه آیا تیم ملی با همین کادر فنی فعلی و مصطفی هاشمی به کارش ادامه می‌دهد؟ گفت: قطعاً در این مورد فکر شده است. با توجه به حساسیت‌ها و انتظارات جامعه ورزش از رشته پرطرفدار بسکتبال می‌طلبد که تصمیمات بهتری گرفته شود. قطعاً کادر فنی تقویت خواهد شد. باید اتفاقات بهتری رخ بدهد.«آیا منظورتان از تقویت کادر فنی اضافه شدن افراد جدید در کنار مصطفی هاشمی است یا ممکن است هر تصمیمی گرفته شود؟» رئیس فدراسیون بسکتبال در پاسخ به این سئوال تاکید کرد: تقویت ممکن است هر تصمیمی باشد. هنوز با هاشمی جلسه نداشته‌ام. به محض ورودم به فدراسیون، هاشمی را به عنوان یکی از سرمربیان اصلی تیم‌های ملی دعوت و با او صحبت می‌کنم. ممکن است در این مدت مشکلاتی بوده باشد که به آن واقف نباشم. شاید بتوانیم یکسری مشکلات را برطرف کنیم.
