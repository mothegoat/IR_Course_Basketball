TITLE:
تاریخ‌سازی در بسکتبال زنان؛ اولین سال و اولین جام!
BODY:

به گزارش "ورزش سه" در چهارمین روز از رقابت فینال لیگ برتر بسکتبال زنان که به‌صورت زنده از سوی فدراسیون بسکتبال در شبکه‌های اجتماعی پخش شد و نگاه هواداران بسکتبال را به خود معطوف کرد، تیم شیمیدر قم در جستجوی قهرمانی بود و در مقابل دختران بسکتبالیست گروه بهمن برای کسب دومین پیروزی و کشاندن تعیین تکلیف قهرمان در بازی پنجم به میدان آمده بودند.این مسابقه در شرایطی امروز در سالن بسکتبال آزادی برگزار شد که راند اول فینال به سود گروه بهمن خاتمه یافته بود و دو بازی گذشته‌ی این رقابت را نیز شیمیدر قم به پیروزی رسیده بود و شاگردان شایسته متشرعی به دنبال هت‌تریک پیروزی پیاپی و کسب جام بودند.برخلاف انتظارات، مدافع عنوان قهرمانی امروز نمایش خوبی از خود نشان داد و شاگردان طائرپور در تیم گروه بهمن، نتوانستند برای دومین سال متوالی عنوان قهرمانی را برای خود تکرار کنند و با ارائه نمایشی غیرمنتظره و پراشتباه با نتیجه‌ی 72-52 مغلوب حریف قمی خود شدند تا شیمیدر در اولین سال حضورش در لیگ برتر بسکتبال زنان قهرمان رقابت‌ها شود.در مسابقه‌‌ امروز، کویی نان بازیکن آمریکایی تیم شیمیدر با 11 امتیاز و 18 ریباند دبل‌دبل کرد و با کارایی 29، چهره برجسته جشن قهرمانی شیمیدر بود.


جالب آن‌که این قهرمانی در شرایطی برای شیمیدر قم به‌دست آمد که یکی از اصلی‌ترین مهره‌های این تیم به دلیل مصدومیت قادر به همراهی تیمش نبود اما شاگردان متشرعی توانستند به خوبی جای خالی معصومه اسماعیل زاده را پر کرده و جام قهرمانی را به‌دست آورند.در مراسم اهدای جام، شادی عبدالوند و تینا عیساییان که در دو فصل اخیر در مسابقه‌ی فینال در ترکیب شهرداری گرگان و مهرام تهران مغلوب گروه بهمن شده بودند و دستشان از فتح جام کوتاه مانده بود، امروز در نقش دو ستاره‌ی باتجربه شیمیدر جام قهرمانی را بالای سر بردند تا این‌گونه جشن قهرمانی شیمیدری‌ها به پا شود.با این وصف، عالی‌ترین سطح لیگ بسکتبال زنان در ایران در سال 1400 با قهرمانی تیم شیمیدر قم و نایب قهرمانی گروه بهمن به پایان رسید؛ ضمن این‌که اکسون تهران توانست عنوان سوم رقابت‌ها را به‌دست آورد.
