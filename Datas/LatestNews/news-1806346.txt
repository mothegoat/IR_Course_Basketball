TITLE:
لغو بلیت‌های اسطوره NBA به دلیل نداشتن ماسک
BODY:

به گزارش "ورزش سه" و به نقل از تسنیم، جان استاکتون، اسطوره تیم یوتا جز، رکورددار پاس گل در لیگ اتحادیه ملی بسکتبال آمریکا و یکی از بهترین گادر رأس‌های تاریخ NBA است.
 
او در سال‌های 1984 تا 2003 برای یوتا بازی کرد و 10 بار هم دیدار ستاره‌های لیگ (NBA All-Star) حاضر بود.
 
استاکتون که فارغ‌التحصیل دانشگاه گونزاگا است، اغلب برای دیدن بازی‌های تیم این دانشگاه که  فرزندش هم در آن بازی می‌کنند به سالن «مک‌کارتی» می‌رود اما در آخرین حضورش در سالن با مشکلی جدی مواجه شد. 
 



مسئولان سالن در جریان مسابقه به این اسطوره NBA که پیراهن او توسط تیم یوتا و دانشگاه گونزاگا بازنشسته شده، تذکر دادند که باید در سالن از ماسک استفاده کند. وقتی استاکتون از ماسک زدن امتناع می‌کند، گفت‌وگوی ناخوشایندی بین دو طرف انجام می‌شود.
 
مسئولان دانشگاه نیز بدون در نظر گرفتن جایگاه این اسطوره، تمام بلیت‌های او را تا پایان فصل باطل کردند.
