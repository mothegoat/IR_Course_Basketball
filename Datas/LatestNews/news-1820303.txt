TITLE:
واکنش وزارت ورزش به شهریه چند صد‌ میلیونی باشگاه بدنسازی
BODY:

به گزارش ورزش سه آرش فرهادیان در گفت‌وگو با پایگاه خبری وزارت ورزش و جوانان با اشاره به خبر منتشر شده در فضای مجازی در خصوص افتتاح باشگاه ورزشی بدنسازی با شهریه چندصد میلیونی در یکی از مناطق شمالی شهر تهران و دعوت از چند میهمان ورزشکار مشهور خارجی افزود: این باشگاه هنوز مجوز فعالیت اخذ نکرده و مطالب منتشر شده کذب محض است.وی با عجیب خواندن ارقام منتشر شده در خصوص شهریه این باشگاه اظهارکرد: آنچه به‌عنوان مبلغ شهریه این باشگاه اعلام شده نجومی و بسیارعجیب است که منجر به سوالاتی برای مردم عزیزمان شده است.مدیرکل دفتر توسعه ورزش حرفه‌ای و امور باشگاه‌های وزارت ورزش وجوانان ادامه داد: بلافاصله پس از انتشار خبر فوق، این موضوع را توسط اداره کل ورزش و جوانان استان تهران پیگیری کردیم و متوجه شدیم این باشگاه به‌تازگی برای اخذ مجوز فعالیت اقدام کرده است اما هیچ مجوزی از سوی کمیسیون ماده ۵ برای این باشگاه صادر نشده است. ضمن اینکه تماسی با مسئول باشگاه مربوطه نیز داشتیم که وی افتتاح آن را تکذیب کرد.وی در ادامه سخنانش با تاکید بر اینکه وزارت ورزش و جوانان از سرمایه‌گذاری بخش خصوصی در حوزه ورزش استقبال می‌کند اظهار داشت: به این مساله اعتقاد داریم که فعالیت بخش خصوصی باید به‌نحوی باشد که مردم بتوانند از امکانات و شرایطی که در سطح جامعه مهیا می‌شود به‌راحتی استفاده کنند.


فرهادیان در بخشی دیگر از سخنانش به نرخ‌گذاری و درجه‌بندی باشگاه‌ها در آینده نزدیک توسط اداره کل دفتر توسعه ورزش حرفه‌ای و امور باشگاه‌ها اشاره کرد و افزود: به این‌ترتیب در خصوص باشگاه‌ها پس از نرخ گذاری و درجه بندی تصمیم گیری می‌شود تا باشگاه‌های ورزشی با توجه به شرایط، امکانات و موقعیت مکانی در کشور، استان، شهرستان و حتی محله‌هایی که دایر می‌شوند، بتوانند به‌راحتی و در آرامش فعالیت کنند.وی در ادامه توضیحاتی را در خصوص لایحه نظام نامه باشگاه‌های ورزشی ارائه کرد و گفت: در تلاش هستیم با همکاری نمایندگان محترم در مجلس شورای اسلامی و کمیسیون فرهنگی و فراکسیون ورزش هرچه سریع‌تر این لایحه مصوب شود پس از آن، نظارت باشگاه‌های ورزشی در سطح کشور به‌طور جدی پیگیری خواهد شد.مدیرکل دفتر توسعه ورزش حرفه‌ای و امور باشگاه‌های وزارت ورزش وجوانان با مهم خواندن بحث نظارت باشگاه‌های ورزشی بیان کرد: جلسات متعدد کارشناسی در این خصوص برگزار شده و تداوم خواهد یافت تاموضوع نظارت باشگاه‌های ورزشی در سطح کشور با همکاری ادارات کل به‌صورت جدی و اثر گذار انجام شود.وی در پایان تاکید کرد: همان‌گونه که در قانون به‌صراحت عنوان شده اگر باشگاهی نتواند مطابق قانون رفتار کند همان‌طور که کمیسیون ماده ۵ مجوز را صادر می‌کند در صورت رعایت نکردن قانون می‌تواند لغو مجوز هم برای آن باشگاه در پی داشته باشد.فرهادیان در خصوص مشاهده تخلف در برخی باشگاه‌های ورزشی و نحوه ارائه آن توسط مردم بیان کرد: در استان‌ها ادارات کل ورزش و جوانان و بازرسی ادارات کل می‌توانند نظرات و گزارش‌های مردم را دریافت کرده و در اسرع‌وقت رسیدگی و مورد پیگیری قرار دهند.
