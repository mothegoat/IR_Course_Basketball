TITLE:
حدادی: خارجی‌های لیگ به تیم ملی هم کمک می‌کنند
BODY:

به گزارش ورزش سه، حامد حدادی سنتر ٢١٨ سانتی متری بسکتبال ایران که در این فصل در ترکیب سیچوان چین به میدان رفت، نتوانست همراه با تیمش به پلی‌آف لیگ چین راه پیدا کند. ستاره بسکتبال ایران که قصد داشت برای شهرداری گرگان در لیگ برتر ایران هم به میدان برود، به‌خاطر برخی قوانین موفق به این کار نشد. او حالا به ایران بازگشته و آماده حضور در تیم ملی برای شرکت در بازی‌های انتخابی جام‌ جهانی و بازی‌های آسیایی است.  حدادی در حاشیه مسابقات لیگ برتر گفت: امسال کمی به تیم باشگاهی‌ام در چین دیر رسیدم و وقتی وارد تمرینات و مسابقات شدم، سیچوان ١۵ بازی را انجام داده بود. این اتفاق هم به‌خاطر شرایط سفت و سخت قرنطینه در چین بود.وی افزود: قرار نبود اصلا خارجی‌ها در این فصل لیگ چین بازی کنند و روزهای آخر تصمیمشان عوض شد و گفتند خارجی‌ها هم می‌توانند بازی کنند. تیم ما هم امسال کمی جوان‌گرایی کرده بود و ۵،۶ بازیکن اصلی ما به تیم‌های دیگر رفته بودند. متاسفانه نتیجه‌ای که باید را کسب نکردیم و به پلی‌آف نرفتیم. سال قبل موفق شدیم، اما امسال هم من دیر رسیدم و هم آسیب دیدگی اذیتم کرد. به‌خاطر همین لیگ برای من هم زودتر تمام شد.سنتر تیم ملی بسکتبال در خصوص اینکه لیگ ایران را دنبال کرده، عنوان کرد: من بازی‌های لیگ ایران را از چین هم دنبال می‌کردم. ما تقریبا در شرایط قرنطینه بودیم و بعضی بازی‌ها که در ساعات استراحت من بود ؛ نگاه کردم. به نظرم لیگ امسال خوب بود و از پلی‌آف باکیفیت‌تر هم شده است. بازیکنان خارجی خوبی هم در لیگ هستند و می‌توانند از این هم بهتر باشند. امیدوارم اسپانسرها بیشتر حمایت کنند تا ١۴ تیم هم سطح در لیگ داشته باشیم. هر زمان لیگ خوبی داشتیم، تیم ملی هم خوب بوده و در واقع بالا بودن سطح لیگ به تیم ملی هم کمک می‌کند. هر زمان بازیکنان خارجی خوبی در لیگ بازی کردند، بازیکنان داخلی هم پیشرفت کردند.


حدادی در پایان گفت: امیدوارم در سال ١۴٠١ برای بسکتبال ایران اتفاقات خوبی رخ دهد و بتوانیم بهترین نتایج را بگیریم.
