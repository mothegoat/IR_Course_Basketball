TITLE:
حامد حدادی قرنطینه چین را می‌شکند؟
BODY:

به گزارش "ورزش سه"، در حالی‌که حامد حدادی در پنجره اول انتخابی جام جهانی بسکتبال هم تیم ملی را همراهی نکرد و دلیل آن را هم قوانین سختگیرانه چین برای ورود و خروج به این کشور عنوان شد، این بار او در لیست تیم ملی قرار گرفته است. 

مشخص نیست هماهنگی‌های لازم برای حضور حدادی در تیم ملی صورت گرفته یا فعلا فقط نام او در لیست قرار دارد. 

حدادی که در ترکیب تیم سیچوان در لیگ چین به میدان می‌رود، برای خروج از این کشور و ورود دوباره باید مدت زیادی را در قرنطینه سپری کند؛ اتفاقی که در ابتدای فصل نیز او را از آمادگی بدنی ایده‌آلش دور کرد. 
البته به نظر می‌رسد با توجه به برنامه بازی‌های حدادی در لیگ چین، این دعوت صورت گرفته و قرار است سنتر 218 سانتی‌متری بعد از مدت‌ها شرق آسیا را به مقصد ایران ترک کند.
