TITLE:
ان‌بی‌ای؟ می‌خواهم به رئال مادرید بروم
BODY:

نوید رضایی‌فر هم مثل همه بسکتبالیست‌ها آرزوی بازی کردن در NBA را دارد ولی می‌داند رفتن به این لیگ کار سختی است و به‌خاطر همین توقعش را کمی پایین‌تر آورده است. او می‌خواهد به اروپا برود و اسپانیا و رئال‌مادرید، کشور و تیم محبوب نوید هستند. رضایی‌فر که طی 2سال گذشته جایگاهش را در تیم‌ملی ثابت کرده است، سال پیش با شهرداری گرگان قهرمان لیگ شد و این فصل هم با شیمیدر صدرنشین است. او با شوت‌های 3امتیازی و بازی‌های قابل‌قبول، خودش را به‌عنوان ستاره جدید بسکتبال معرفی کرده است.
 
   می‌گویند در این چندساله نوید رضایی‌فر هر جا بازی کرده، تیم نتیجه گرفته است. چه کار می‌کنید؟
همه دوستانی که این نظر را دارند، نسبت به من لطف دارند. هر جایی که هستم و بازی کرده‌ام، تمرکزم روی هدفی بوده که مجموعه تیم داشته است. من به‌تنهایی کاری نمی‌کنم؛ کادرفنی و بقیه بازیکنان خیلی زحمت می‌کشند و زحمت همه است که تیم را به موفقیت می‌رساند. تنها کاری که من می‌کنم این است که همه تلاشم را برای موفقیت تیم انجام بدهم.
 



   با شیمیدر صدرنشین لیگ هستید. لیگ امسال راضی‌کننده است؟
هم سال‌ گذشته و هم امسال لیگ خوبی داشتیم. هم پارسال و هم امسال بازیکنان خارجی خیلی خوبی به لیگ آمدند. پارسال از پلی‌آف خارجی‌های خوبی وارد لیگ شدند ولی امسال سطح بازیکنان خارجی خیلی بالاتر است. بیشتر تیم‌ها هم مهره‌های خوبی دارند. هم بازیکن داخلی خوب گرفته‌اند و هم خارجی. به‌خاطر همین اصلا قابل‌ پیش‌بینی نیست که چه تیمی قهرمان می‌شود. باید بازی به بازی و مرحله به مرحله پیش رفت.
 
 کارشناسان بسکتبال می‌گویند بازیکنان خارجی خیلی تعیین‌کننده هستند و هر تیمی که خارجی بهتری داشته‌ باشد، به قهرمانی‌ نزدیک‌تر است.
به‌نظر من تیمی موفق است که یک یا 2بازیکن خارجی خیلی خوب و مؤثر دارد و بازیکنان داخلی‌اش هم کارایی و اثربخشی بالایی دارند؛ بازیکنانی که در نبود بازیکنان خارجی‌ هم بتوانند کارایی لازم را داشته باشند. اگر یک تیم 2بازیکن خارجی درجه‌یک داشته باشد و بقیه بگویند «ما بازی کنیم یا نکنیم مهم نیست، خارجی‌ها هم بازی می‌کنند و هم گل می‌زنند» تیم نتیجه نمی‌‌گیرد. تیمی در لیگ به‌خصوص مراحل‌ بالاتر موفق است که هم بازیکن داخلی خوب داشته باشد و هم خارجی خوب. انسجام تیمی هم مهم است اینکه بازیکنان در پست‌هایشان درست بازی کنند.
 
  نظر بعضی‌ها این است که خارجی‌ها کمک می‌کنند و سطح بازیکنان داخلی را بالا می‌برند ولی برخی هم می‌گویند با آمدن خارجی‌ها بازی به داخلی‌ها نمی‌رسد و این به ضرر بازیکن است. شما ترجیح می‌دهید کنار خارجی‌ها بازی کنید؟
بودن‌شان خیلی بهتر است. به‌خصوص ما جوان‌ها از آنها درس می‌گیریم. من خودم همیشه سعی کرده‌ام از همه بازیکنان خوب چه داخلی و چه خارجی چیزهای مفید یاد بگیرم.
 

 
  شیمیدر یک بازیکن هم از NBA آورده است.
بله او در 2بازی آخر با تیم بازی کرد. بازیکن خیلی خوبی است و رزومه‌اش مشخص است. امیدوارم بتوانیم کنار هم بازی‌های خوبی انجام بدهیم و به تیم کمک کنیم. بیشتر بازیکنان خارجی که به ایران می‌آیند، بازیکنان بزرگی هستند. رفتارشان در داخل زمین و بیرون زمین کاملا حرفه‌ای است. رفتارهای آنها روی ما تأثیر می‌گذارد. بچه‌ها سعی می‌کنند با آنها ارتباط بگیرند و از تجربه‌شان استفاده کنند.
 
  آنها را می‌بینید وسوسه نمی‌شوید در لیگ‌های خارجی بازی کنید؟
یکی از هدف‌های من این است که بتوانم لژیونر شوم و در یک تیم مطرح بازی کنم. برای رسیدن به این هدف تلاش می‌کنم. از همه بسکتبالیست‌ها به‌خصوص جوانان بپرسی چه آرزویی دارند، همه می‌گویند بازی در NBA ولی می‌دانیم که کار سختی است. دوست دارم اگر بشود در تیم‌های مطرح اروپایی بازی کنم. لیگ‌های آلمان، فرانسه، ایتالیا و اسپانیا سطح خیلی خوبی دارند. رئال مادرید تیم مورد علاقه من است. لیگ اسپانیا را دنبال می‌کنم و دوست دارم در این تیم بازی کنم.
 
  برای رفتن به این تیم تلاش هم کردید؟
فعلا تمرکز من روی لیگ است و بعد هم بازی‌های ملی را داریم. سال قبل در المپیک بازی کردیم که میدان و بازی‌های بزرگی بود و برای من تجربیات خیلی خوبی در بر داشت. بعد از المپیک هم که در پنجره‌های انتخابی جام‌جهانی بازی کردم. در پنجره اول توانستیم در 2بازی بحرین را شکست دهیم. اسفند هم پنجره دوم است. در هر پنجره باید بازی به بازی پیش رفت و هیچ تیمی را دست‌کم نگرفت. سطح همه تیم‌ها بالا رفته است و تیمی نیست که بخواهی جلویشان شل بازی کنی.
 
سخت نیست هم برای تیم مدعی لیگ بازی کنید، هم برای تیم‌ملی و هم درس بخوانید؟
دوست دارم به تحصیل ادامه بدهم و این دو را کنار هم پیش ببرم. سخت که هست ولی من دوست دارم ورزش و تحصیل را کنار هم پیش ببرم. درست است کرونا بد بود و همیشه دعا می‌کنم زودتر تمام شود ولی در این دو سال به من کمک کرد و کلاس‌ها آنلاین برگزار شد. من دانشجوی مقطع کارشناسی‌ارشد مدیریت ورزشی دانشگاه شهیدبهشتی هستم.
 
  برای مدیریت در ورزش آماده می‌شوید؟
فعلا به این موضوع جدی فکر نکرده‌ام و سعی می‌کنم هدف‌گذاری کنم و برایش تلاش کنم.
