TITLE:
اطلاعیه کمیته انضباطی فدراسیون بسکتبال
BODY:

به گزارش "ورزش سه" و به نقل از سایت فدراسیون بسکتبال، کمیته انضباطی و امور حقوقی فدراسیون بسکتبال با توجه به در پیش بودن مرحله نهایی لیگ برتر بسکتبال با انتشار اطلاعیه‌ای، حساسیت و اهمیت رقابت تیم‌ها را مورد توجه قرار داد و به ایجاد بستر ‌و فضای فرهنگی در مسابقات پیش رو تأکید کرد.متن اطلاعیه کمیته انضباطی و امور حقوقی فدراسیون بسکتبال به شرح زیر است:«به اطلاع کلیه بازیکنان، مربیان، کادر فنی و اعضای باشگاه‌ها و تیم‌های شرکت‌کننده در لیگ می‌رساند نظر به ضرورت و اهمیت حفظ استقلال و بی‌طرفی داوران و حمایت همه جانبه از جایگاه آنها و کمیته داوران، کلیه اعضای لیگ مکلفند از هرگونه اظهارنظر مداخله جویانه در فضای مجازی، جراید و فضای حقیقی و رسانه‌ای که منتهی به تضعیف داوران و تسری حواشی باشد اجتناب کرده تا از این طریق، بهبود کیفیت تصمیمات و استقلال آرا داوران حاصل شود. در غیر این صورت و مشاهده و گزارش هرگونه موارد، با خاطیان و متخلفان در کمیته انضباطی فدراسیون وفق قوانین و مقررات برخورد لازم به عمل خواهد آمد.مسئولیت انتشار توسط کانون‌های هواداری و امثالهم که منتسب به تیم‌ها و باشگاه‌ها هستند نیز بر عهده باشگاه یا تیم مربوطه است و در صورت مشاهده موضوع در کمیته انضباطی بررسی و با تیم یا باشگاه تحت حمایت برخورد خواهد شد. در صورتی که تیمی ادعا کند که کانون هواداری یا سایت یا پایگاه خبری در فضای مجازی مربوطه متعلق به تیم نیست، مدیرعامل باشگاه مزبور باید از طریق مراجع قضایی و انتظامی نسبت به انحلال کانون یا سایت مزبور اقدام کند».



