TITLE:
ادامه جولان کرونا در لیگ بسکتبال
BODY:

به گزارش "ورزش سه" به نقل از ایسنا، با وجود لغو بازی‌های مرحله دوم لیگ برتر بسکتبال ایران به دلیل ابتلای بازیکنان به ویروس کرونا، به نظر می‌رسد که همچنان شرایط برای برخی از تیم‌های لیگ برتری مساعد نیست و بازیکنان آن‌ها همچنان درگیر ویروس کرونا هستند.محمدرضا اسلامی سرمربی تیم مس کرمان در مصاحبه خود با ایسنا اعلام کرد که سه بازیکن این تیم درگیر ویروس کرونا هستند و این موضوع نظم تمرینات آن‌ها را نیز تا حد زیادی تحت تاثیر قرار داده است. همچنین پیش بینی می‌کند که رفته رفته با پیک کرونا، بازیکنان تیم‌های بیشتری به این بیماری دچار خواهند شد.طبق نظر محمدرضا اسلامی و یکی دو سرمربی دیگر شاغل در لیگ، برگزاری مسابقات مرحله دوم لیگ به هیچ عنوان دردی از بیشتر تیم‌ها دوا نمی‌کند و تنها کار را برای تیم‌ها سخت می‌کند، چرا که بحث رفت و آمدها و قرنطینه بازیکنان، شرایط را برای برگزاری مسابقات بسیار سخت کرده و بهتر است بازی‌های غیر مهم این مرحله لغو و بازی‌های پلی‌آف هر چه سریع‌تر برگزار شوند.اکنون با شرایط فعلی حاکم بر کشور و لیگ بسکتبال، باید دید که کمیته برگزاری مسابقات فدراسیون چه تصمیمی را برای بازی‌های لغو شده مرحله دوم لیگ برتر خواهد گرفت؟ آیا همه مسابقات طبق برنامه فشرده‌ای که از نظر سرمربیان تیم‌ها آسیب زننده است برگزار می‌شوند یا اهالی بسکتبال شاهد لغو ادامه بازی‌های این مرحله خواهند بود؟


همواره نبود برنامه از پیش تعیین شده و چارچوب مشخص برای نحوه برگزاری بازی‌های لیگ بسکتبال از جمله نکات منفی و نقدهایی است که هر ساله به فدراسیون بسکتبال‌ وارد است، اما اهالی این رشته امسال هم شاهد تغییرات در نحوه‌ برگزاری مسابقات بودند که البته از نظر کارشناسان، دستاورد مثبت چندانی هم در شرایط سخت موجود نداشت.اسلامی گفت: از نظر من بازی‌های این مرحله برای بیشتر تیم‌های لیگ برتری مناسب نیست و تنها برای چند تیم مناسب است. معتقدم که در شرایط سخت کرونایی کشور رفته رفته تیم‌های بیشتری به این بیماری آلوده شده و شرایطشان سخت خواهد شد. به نظر من بهتر است بازی‌های این مرحله لغو و بازی‌های پلی‌آف هرچه سریع‌تر برگزار شوند.
