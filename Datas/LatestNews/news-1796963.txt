TITLE:
لیگ برتر بسکتبال| پیروزی دشوار مهرام مقابل سپاهان
BODY:

به گزارش  ورزش سه به نقل از تسنیم تیم مهرام در آغاز دور برگشت از گروه ب لیگ برتر بسکتبال، امروز چهارشنبه، 17 آذر 1400 به مصاف سپاهان اصفهان رفت و با نتیجه 105 بر 94 به پیروزی رسید.
 
کوارتر نخست برای دو تیم پر امتیاز بود و نتیجه 31 بر 25 به سود مهرام به پایان رسید. سپاهان در کوارتر دوم با درخشش عماد سلمانی در حمله موفق‌تر بود و 22 بر 18 برنده شد تا دو تیم در امتیاز 49 بر 47 به سود مهرام در پایان نیمه نخست به رختکن بروند.
 
بازیکنان مهرام و سپاهان در کوارتر سوم نشان دادند که علاقه‌ای به دفاع ندارند و همین موضوع، نارضایتی مصطفی هاشمی، سرمربی مهرام را از شاگردانش به دنبال داشت. مهرام در این کوارتر 32 بر 27 برنده شد.
 



کوارتر پایانی نیز با حساب 24 بر 20 به سود مهرام و در مجموع 105 بر 94 به نفع این تیم تمام شد.
 
الیجا هولمن 29 امتیاز و 13 ریباند و محمد حسن‌زاده 23 امتیاز و 8 ریباند برای مهرام داشتند. عماد سلمانی هم 24 امتیاز، 6 ریباند و 8 پاس گل برای سپاهان کسب کرد.
 
حسن‌زاده، بازیکن ملی‌پوش مهرام در فاصله 5 دقیقه به پایان بازی، 5 فوله شد و بازی را ترک کرد.
 
در بازی بعدی گروه ب و از ساعت 17:30 امروز، پدافند هوایی با شیمیدر روبرو می‌شود.
 
