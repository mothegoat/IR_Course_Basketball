TITLE:
اسلامی: شکست مقابل قزاقستان یک اتفاق بود
BODY:

به گزارش ورزش سه و به نقل از تسنیم، محمدرضا اسلامی در مورد برگزاری مجمع انتخاباتی فدراسیون بسکتبال اظهار داشت: بسیار خوشحالم که وضعیت فدراسیون مشخص شد. توقعات از رشته دانشگاهی بسکتبال، بسیار بالا و فراتر از سایر رشته‌های ورزشی است. به جواد داوری به خاطر پیروزی در انتخابات تبریک می‌گویم. او تحصیلکرده و از جنس بسکتبال است که پس از حضور در تیم ملی نشان داد به مدیریت نیز علاقه دارد. او به واسطه حضور در رأس هیئت بسکتبال اصفهان به همه امور آشناست و مشکلات را از نزدیک می‌شناسند.سرمربی تیم بسکتبال مس کرمان ادامه داد: وظیفه خانواده بسکتبال، چه موافق و چه مخالف جواد داوری، این است که از این به بعد به فدراسیون کمک کنند تا شاهد پیشرفت و اوج‌گیری دوباره تیم ملی در آسیا باشیم. همه ما باید از داوری حمایت کنیم چون او به تنهایی موفق نخواهد شد. همه اهالی بسکتبال باید در یک جبهه باشند و از نظر فکری، معنوی و مادی به داوری و فدراسیون کمک کنند. همه اهل فن باید در این بین به میدان بیایند.اسلامی گفت: یکی از مهم‌ترین اقدامات فدراسیون پس از پشت سر گذاشتن دو سال کرونا، توجه ویژه به آموزش، مخصوصاً در استان‌هاست. توسعه منابع انسانی در بخش مربیگری، کشف استعدادها و حتی مدیریت، باید در دستور کار فدراسیون جدید قرار بگیرد. داوری باید شایسته سالاری را در راس امور فدراسیون قرار دهد و در مقابل همه باید از او حمایت کنیم و به احترام بگذاریم.سرمربی تیم بسکتبال جوانان ایران در مورد دو دیدار اخیر تیم ملی بسکتبال مقابل قزاقستان و سوریه تصریح کرد: احساس می‌کنم بازیکنان و کادرفنی تحت فشار زیادی بودند و تحت نگرانی بازی می‌کردند. بازیکنان در بازی مقابل سوریه پس از کوارتر سوم به خودشان آمدند و سوریه را شکست دادند. سوریه تیم دست و پا بسته‌ای نیست و مدرن بسکتبال بازی می‌کند. با این حال باید در نظر داشت که توانمندی تیم ملی از روسیه و قزاقستان بسیار بالاتر است.


محمدرضا اسلامی ادامه داد: شکست مقابل قزاقستان یک اتفاق بود و اگر 10 بار دیگر هم با تیم ملی قزاقستان بازی کنیم آنها را در هر 10 بازی شکست خواهیم داد چون توان فنی بالاتری داریم. من مطمئنم که آقای هاشمی به عنوان سرمربی تیم، تمام تلاش خود را کرده تا تیمش بهترین نتیجه را بگیرد. او همواره به قدرت تیم ایران اذعان داشته است. متاسفانه هاشمی و تیم ملی بسکتبال در هفته‌های اخیر تحت فشار زیادی قرار داشتند.وی در مورد شرایط تیم مس کرمان گفت: شرایط برای ما بسیار سخت است. اصغر کاردوست در اردوی تیم ملی بود و بازیکن اوکراینی تیم ما به دلیل درگیری کشورش در جنگ مقابل روسیه، شرایط روحی بسیار بدی دارد. او امکان پیوستن به خانواده‌اش در اوکراین را ندارد و صرفاً با آنها در ارتباط است. البته ما تلاش‌هایی کردیم تا خانواده او را به ایران بیاوریم ولی کار بسیار سختی است.اسلامی در پایان گفت: من یاد گرفتم که در شرایط سخت بجنگم و این موضوع را به همراه شاگردانم در ادامه لیگ به نمایش خواهیم گذاشت. 
