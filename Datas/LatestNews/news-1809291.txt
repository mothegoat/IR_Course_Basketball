TITLE:
جمشیدی: تماشاگران نباشند حس بازی تمرینی داریم
BODY:

به گزارش"ورزش سه"، اردوی تیم ملی بسکتبال از امروز در تهران آغاز شد و بازیکنان علی‌رغم شیوع کرونا و دوربودن از فضای تمرینات با انگیزه بالا برای مسابقات پیش رو و صعود به جام جهانی آماده می‌شوند. محمد جمشیدی، بازیکن تیم ملی، در ابتدا درباره شرایط حال حاضر اردو گفت: شرایط خاصی است و اغلب بچه‌ها به کرونا مبتلا شده بودند و بعد از تقریبا دوهفته بدون تمرین به اردو آمدند. یک سری از بچه‌ها مثل سجاد و ارسلان الان درگیر کرونا هستند و شرایط را سخت می‌کند. اگر دوهفته تمرینی نداشته باشی از شرایط مسابقه و تمرین دور می‌شوی. امیدوارم در زمان باقی مانده که زمان مناسبی است ما بتوانیم از لحاظ فیزیکی، تاکتیکی و تیمی برگردیم و هماهنگ شویم تا بتوانیم دو بازی خوب داشته باشیم. 
 
جمشیدی درباره شکست تلخی که تیم ملی مقابل سوریه داشت و انگیزه برد در بازی پیش رو با این تیم گفت: ما بعد از آن بازی سوریه را بردیم. ما الان باید در این گروه تمام امتیازات را بگیریم چون در گروه بعدی که وارد آن خواهیم شد؛ گروه بسیار سختی است و باید در این گروه بتوانیم حداکثر امتیاز را کسب کنیم تا در آن گروه کار ساده‌تری برای راهیابی به جام جهانی داشته باشیم. باید تمام تمرکزمان را بگذاریم تا این بازی را برنده باشیم. حال اگر بحث انتقام باشد؛ طبق شکست تلخی که از سوریه خوردیم که دور از ذهن هم بود امیدوارم این بازی را ببریم تا آن بازی جبران شود و بتوانیم حداکثر امتیازات را جمع کنیم تا به جام جهانی راه پیدا کنیم.
 



جمشیدی در انتها درباره عدم حضور تماشاگران گفت: علاوه بر کمکی که تماشاگران می‌کنند تمامی رشته‌ها در ورزش بدون حضور تماشاگران جذابیتی ندارد و زمانی که ما بازی می‌کنیم و زمین خالی است حالت تمرینی برای ما دارد و از حالتی که با حضور تماشاگران و شور و هیجانی که دارد محروم می‌شویم. ما دوست داریم که درهای سالن‌ها زودتر باز شود و تماشاگران زودتر بیایند و به ما کمک کنند و ما هم از بازی‌ای که انجام می‌دهیم لذت ببریم و در بازی‌های خانگی بتوانیم ببریم و آن‌ها را خوشحال کنیم.
