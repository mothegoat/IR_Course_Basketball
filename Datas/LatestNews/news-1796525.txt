TITLE:
لیگ برتر بسکتبال؛ پیروزی گرگان شکست نیروی زمینی
BODY:

به گزارش "ورزش سه" از تسنیم، تیم شهرداری گرگان در آغاز هفته نهم لیگ برتر بسکتبال از ساعت 14:30 امروز دوشنبه 15 آذر 1400 به مصاف نیروی زمینی رفت و با نتیجه 78 بر 66 حریف خود را در سالن آزادی شکست داد.
 
نتایج کوارترهای این بازی 20 بر 16، 21 بر 17، 18 بر 16 و 19 بر 17 بود.
کریستوفر اوانز 23 امتیاز، 9 ریباند و 5 توپربایی و سجاد پذیرفته 10 امتیاز و 10 ریباند دیگر برای شهرداری گرگان داشتند. پویا یخچالی هم 19 امتیاز، 5 ریباند و 8 پاس گل برای تیم نیروی زمینی به ثبت رساند.



 محمد جمشیدی، ستاره ملی‌پوش شهرداری در این بازی به میدان نرفت. شهرداری در نیم فصل نخست 95 بر 68 نیروی زمینی را شکست داده بود.
 
شهرداری گرگان پس از این بازی با 8 پیروزی، یک شکست و 17 امتیاز در صدر جدول گروه الف قرار دارد و نیروی زمینی با 9 شکست متوالی و بدون برد، قعرنشین است.
در بازی بعدی و از ساعت 17:30 نفت آبادان به مصاف نظم آوران سیرجان می‌رود.
 
