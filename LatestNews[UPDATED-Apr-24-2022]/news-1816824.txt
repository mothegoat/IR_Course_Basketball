TITLE:
دختران و پسران بسکتبال دو گام تا جام جهانی
BODY:

به گزارش "ورزش سه"، تیم ملی بسکتبال سه نفره دختران ایران با ترکیب نگین رسولی، فاطمه آقازادگان، غزل محسنی و آیدا گلمحمدی و با سرمربیگری نیکا بیک لیک لی در مسابقات مقدماتی جام جهانی بسکتبال سه نفره رده سنی آزاد در دوحه قطر با ترکیب زیر ۲۳ سال شرکت کرده که این جوانگرایی با توجه به سیاست فدراسیون برای این دوره از مسابقات و با آینده نگری صورت گرفته است، اما این باعث نشده تا ایران شانس صعود به جام جهانی را از دست بدهد. تیم ملی بسکتبال سه نفره بانوان ایران در دیدار مقابل نیوزلند ۲۰ بر ۱۱ شکست خورد و در دیدار دوم مقابل قطر میزبان مسابقات به برد قاطع ۲۱ بر ۳ رسید .با این نتایج دختران ایران به جمع چهار تیم برتر راه یافتند و امروز از ساعت 19:15 در مرحله نیمه نهایی به مصاف ازبکستان تیم اول گروه دوم می روند. قراقستان و نیوزلند برگزار کننده دیگر دیدار مرحله نیمه نهایی هستند.تیم قهرمان این دوره از مسابقات سهمیه حضور در مسابقات جام جهانی را کسب خواهد کرد و ایران دو رقیب سخت را برای رسیدن به این سهمیه پیش رو دارد. از سوی دیگر تیم ملی بسکتبال سه نفره پسران ایران که آن هم با ترکیب رده سنی زیر ۲۳ سال در مسابقات مقدماتی جام جهانی بسکتبال سه نفره در رده سنی آزاد به میزبانی قطر شرکت کرده، تیم های مالزی و سریلانکا را مغلوب کرد ‌و به مرحله نیمه نهایی صعود کرد .تیم جوان ایران با ترکیب بهشاد عرب زاده، امیرحسین یازارلو، احسان دلیرزهان و امیرحسین رضایی فر و با سرمربیگری سیامک‌ویسی در بازی اول، مالزی را ۲۱ بر ۱۷ مغلوب کرد و ‌در دومین بازی در رویارویی با سریلانکا به برتری ۲۱ بر ١٠ دست یافت.با این دو پیروزی که شاگردان سیامک ویسی به ارمغان آوردند، تیم ملی بسکتبال سه نفره پسران به عنوان تیم اول به مرحله نیمه نهایی رسید .امروز از ساعت 20:15 در مرحله نیمه نهایی ، ایران برای رسیدن به فینال باید به مصاف قطر برود .تیم قهرمان این دوره از مسابقات می‌تواند جواز حضور در مسابقات جام جهانی بسکتبال سه نفره را کسب کند. 
