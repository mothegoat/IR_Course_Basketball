TITLE:
جدال غول کش لیگ بسکتبال با ذوب‌آهن
BODY:

به گزارش "ورزش سه" به نقل از ایسنا، بازی‌های مرحله نیمه‌نهایی لیگ برتر بسکتبال مردان ایران از امشب (پنج‌شنبه)  ۱۸ فروردین با تقابل تیم‌های شهرداری گرگان و شیمیدر قم آغاز می‌شود، اما در دیگر تقابل حساس این مرحله نیز تیم‌های ذوب‌آهن اصفهان و نظم‌آوران سیرجان باید به مصاف یکدیگر بروند.این دیدار نیز همانند تقابل دو تیم دیگر از حساسیت‌های خاص خود برخوردار است.  تقابلی که مصاف یک تیم تماما ایرانی با تیم شگفتی‌ساز لیگ با درخشش ستاره‌هایداخلی و خارجی است.شاگردان فرزاد کوهیان در تیم ذوب‌آهن، برخلاف سایر مدعیان این فصل لیگ برتر از ابتدا با ترکیب کاملا ایرانی بازی‌های خود را پیگیری کردند. اصفهانی‌ها با درخشش ستاره‌های ملی پوشی چون ارسلان کاظمی، آرمان زنگنه و سجاد مشایخی، عملکرد بدون نوسانی در طول فصل داشتند تا با در پیش گرفتن یک روند خوب راهی مرحله نیمه‌نهایی لیگ برتر شوند.ذوب‌آهنی‌ها در جمع چهار تیم پایانی لیگ (شهرداری گرگان، شیمیدر قم، نظم‌آوران سیرجان و ذوب‌آهن اصفهان) تنها تیمی هستند که حتی یک بازیکن خارجی هم در ترکیب خود ندارند. در این مرحله اما مقابل آن‌ها تیمی قرار دارد که از ابتدای فصل با درخشش بازیکنان خارجی خود عملکرد درخشانی داشته است.


نظم‌آوران سیرجان تیم تازه لیگ برتری شده‌ای است که با هدایت علی آرزومندی به عنوان سرمربی، یکی از بزرگ‌ترین شگفتی‌های فصول اخیر لیگ برتر بسکتبال را رقم زد. سیرجانی‌ها با درخشش "پونکراشف" و "دراگوویچ" گارد و سنتر خود در مرحله یک چهارم،‌ با عبور از سد تیم مدعی مهرام تهران دست به شگفتی زد تا در نخستین فصل حضورش در سوپر، به جمع چهار تیم پایانی برسد.سیرجانی‌ها که اکنون خودشان را به عنوان یکی از مدعیان اصلی و شگفتی‌ساز لیگ معرفی کرده‌اند، در بازی‌های دور مقدماتی نیز نمایش خوبی مقابل ذوبی‌ها داشتند تا به این ترتیب، بازی روز جمعه این دو تیم از حساسیت بسیار بالایی برخوردار باشد.بازی‌ نخست دو تیم در مرحله نیمه‌نهایی، ساعت ۲۰:۰۰ روز جمعه ۱۹ فروردین ۱۴۰۱ به میزبانی سالن آزادی برگزار خواهد شد. البته مسابقات این مرحله به صورت سری برگزار می‌شود و هر تیمی که از ۵ بازی ۳ مسابقه را برابر حریف خود پیروز شود، راهی دور بعد خواهد شد.
