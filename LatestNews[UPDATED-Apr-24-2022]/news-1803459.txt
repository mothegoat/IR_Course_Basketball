TITLE:
واکنش سرمربی تیم ملی بسکتبال به تعویق انتخابات
BODY:

به گزارش "ورزش سه" و به نقل از ایران ورزشی، همین دیروز که گذشت، قرار بود انتخابات فدراسیون بسکتبال برگزار شود. انتخاباتی که پنج روز مانده به موعد برگزاری، در اقدامی عجیب از سوی وزارت ورزش لغو شد. حالا هم همین فردا دوره چهارساله رامین طباطبایی به پایان می‌رسد و زمزمه تعیین سرپرست برای این فدراسیون مطرح شده است. اتفاقی که مصطفی هاشمی به‌عنوان سرمربی تیم ملی آن را لطمه بزرگی برای این رشته می‌داند و هر لحظه ادامه یافتن‌اش آسیب جبران‌ناپذیری به این رشته مهم خواهد زد.

فدراسیون بسکتبال در شرایطی که قرار بود قبل از پایان دوره چهارساله طباطبایی رئیس آینده خود را بشناسد، حالا باید وارد دوره سرپرستی شود. دوره‌ای که آسیب‌هایش بر هیچ کس پوشیده نیست و تقریباً همه فدراسیون‌هایی که دوره‌ای را با اداره سرپرست گذرانده‌اند، از این بابت متضرر شده‌اند.

حالا بسکتبال در شرایطی که یک ماه تا دور بعدی رقابت‌های ملی فاصله دارد و لیگ هم وارد مراحل حساس‌تری می‌شود اما انتخابات فدراسیون چالش بزرگی را ایجاد کرده که مشخص نیست چطور به پایان خواهد رسید.
 
تعویق انتخابات لطمه بزرگی بود
سرمربی تیم ملی درباره تعویق انتخابات فدراسیون بسکتبال و برگزار نشدن در موعد مقرر گفت: «من نه فقط به‌عنوان سرمربی تیم ملی، بلکه به‌عنوان یکی از اعضای خانواده بسکتبال، این اتفاق را به ضرر بسکتبال می‌دانم. تا همین جا هم که انتخابات لغو شده و به تعویق افتاده، لطمه بزرگی به این رشته مهم زده شده. حالا هم مشخص نیست چقدر طول خواهد کشید تا احیاناً سرپرستی که انتخاب می‌شود، شرایط را برای برگزاری مجمع فراهم کند و این اتفاق خوبی نیست.»

مصطفی هاشمی ادامه داد: «تکلیف انتخابات و رئیس آینده فدراسیون هرچه زودتر باید مشخص شود و این به نفع همه خانواده بسکتبال است.»
 
دوران ناخوشایند سرپرستی
سرمربی تیم ملی بسکتبال درباره احتمال قریب‌الوقوع انتخاب سرپرست برای این فدراسیون نیز این‌طور اظهار نظر کرد: «در دوران سرپرستی هیچگاه اوضاع خوبی برقرار نیست. آن هم رشته‌ای مانند بسکتبال که مخاطب و طرفداران بسیاری دارد و رشته مهمی است. اداره فدراسیون با سرپرست، هرچقدر هم که زمان کوتاهی داشته باشد، قطعاً آسیب‌های زیادی برای این رشته خواهد داشت. حالا لیگ برتر وارد مراحل حساس خود می‌شود، تیم ملی در سال 2022 رقابت‌های مهمی در پیش دارد و همه اینها دچار مشکل خواهد شد. بخصوص لیگ که نیاز است در مراحل حساس، منضبط، طبق برنامه و کاملاً بی‌طرفانه برگزار شود.»




 
یک ثانیه تأخیر هم اتفاق خوبی نیست
هاشمی درباره امکان برگزاری انتخابات طی هفته‌های آینده نیز گفت: «ممکن است مسئولان بگویند که مثلاً 5 تا 10 روز تعویق، ایرادی ندارد. من اما معتقدم هر ثانیه تأخیر در برگزاری انتخابات، برای بسکتبال مضر است و اتفاق خوبی نیست. باز هم می‌گویم نه به‌عنوان سرمربی تیم ملی، بلکه از جایگاه یکی از اهالی این رشته از وزارت ورزش و مسئولان این امر می‌خواهم هرچه سریع‌تر تکلیف بسکتبال و انتخاباتش را مشخص کنند.»

 
به جای حرف و حدیث، برنامه‌ را  بگویید
او با اشاره به جو حاکم بر انتخابات و شرایط ناخوشایندی که پیش آمده ادامه داد: «در این روزها و بخصوص بعد از لغو انتخابات، هجمه‌هایی ایجاد شده و حرف و حدیث‌هایی مطرح می‌شود که خیلی خوب نیست. به نظرم بهتر است به جای این صحبت‌ها، برنامه‌هایی را ارائه کنند که می‌خواهند فدراسیون را با آنها اداره کنند؛ اینکه برای بلند‌مدت، کوتاه‌مدت، تیم ملی یا حتی مسائل مالی و اسپانسر چه برنامه‌ای دارند. به این ترتیب، کار برای اعضای مجمع هم برای انتخاب راحت‌تر خواهد شد.»

 
تأیید صلاحیت در سه ماه کار سختی است؟
سرمربی تیم ملی همچنین به ماجرای نیامدن تأیید صلاحیت‌ها نیز اشاره کرد: «واقعاً نمی‌دانم چرا تأیید صلاحیت نامزدهای انتخابات نیامده! البته شایعات زیادی در این باره وجود دارد اما آن‌طور که در رسانه‌ها گفته می‌شود، این اتفاق نیفتاده و واقعاً برایم جای تعجب دارد. به نظرم واقعاً نباید کار سختی باشد. برای مثال کسی که چهار سال رئیس فدراسیون بوده، دو، سه ماه برای تأیید صلاحیش زمان کمی است؟ همه نامزدهای انتخابات آدم‌های محترمی هستند و نیامدن تأیید صلاحیت آنها بعد از گذشت این زمان قابل توجه جای تعجب دارد.»

او در پایان گفت: «بازهم از وزارت ورزش می‌خواهم که هرچه سریع‌تر درباره انتخابات بسکتبال تصمیم‌گیری و آن را تعیین تکلیف کند و بسکتبال را از این چه کنم‌ها نجات دهد.»
