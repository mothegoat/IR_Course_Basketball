TITLE:
کاظمی: گرفتن چهار امتیاز از تیم بحرین ارزشمند بود
BODY:

به گزارش "ورزش سه" و به نقل از مهر، ارسلان کاظمی در مورد دو دیدار تیم ملی بسکتبال مقابل بحرین که در چارچوب رقابت های انتخابی جام جهانی برگزار شد، گفت: به نظرم در مجموع دو دیدار عملکرد به نسبت خوبی داشتیم به خصوص که توانستیم صاحب پیروزی و امتیاز کامل شویم.
وی با یادآوری که رقابت های بسکتبال طی دو سال گذشته بدون تماشاگر برگزار شد، خاطرنشان کرد: در دیدار رفت برابر بحرین که در سالن بسکتبال آزادی بودیم، حدود ۵۰ تا ۱۰۰ نفر در سالن حضور داشتند. حضور همین تعداد هیجان خاصی به بازی داده بود و باعث شد پیروزی به دست آمده دلچسب‌تر شود. البته که این برد در شرایطی به دست آمد که بازیکنان کمی ناهماهنگ بودند و پرتاب های سه امتیازی موفقی هم نداشتیم.
 
ملی پوش بسکتبال با اشاره به تغییراتی که در ترکیب تیم ملی ایجاد شده است، خاطرنشان کرد: به هر حال با توجه به این تغییرات به زمان نیاز داریم تا هماهنگی کامل داشته باشیم. اگرچه در دیدار برگشت این مشکل تا حد زیادی برطرف شد و کمک کرد با قدرت بیشتری بازی کنیم و با اختلاف امتیاز بیشتری هم ببریم.
کاظمی در مورد بحرین و شرایط تیم ملی بسکتبال این کشور در دو دیداری که برابر ایران برگزار کرد، گفت: بحرین تیم خوبی بود، در کل تیم های کشورهای عربی مانند سوریه و عربستان «بد قلق» هستند و بازیکنان بحرین هم از این قضیه مستثنی نبود. آنها به خصوص در زمین خودشان و در حضور تماشاگران شان خیلی بد قلق بودند. اینکه هر دو دیدار مقابل این تیم را بردیم و صاحب امتیاز کامل شدیم ارزشمند است. این امتیاز در مراحل بالاتر خیلی می تواند کمک حال شود.



 
کاظمی در مورد غیبت صمد نیکخواه بهرامی و حامد حدادی تصریح کرد: صمد و حامد جزو بهترین های تیم ملی هستند که قطعا حضور و عدم حضورشان در ترکیب تیم ملی می تواند تاثیرگذار باشد. هر زمان این دو بازیکن به ترکیب اضافه بشوند، تیم ملی قدرت بیشتری پیدا می کند.
وی با بیان اینکه تیم ملی بسکتبال بازیکنان بزرگ دیگری مانند حامد آفاق و مرحوم آیدین نیکخواه بهرامی داشته که دیگر در ترکیب این تیم نیستند، افزود: بازیکنان جوانتری که امروز در ترکیب تیم ملی بازی می کنند باید بدانند که جا پای چه بازیکنان بزرگی گذاشته اند و چقدر باید قدردان موقعیت خود باشند. پیروزی تیم ملی و رضایت سرمربی از عملکرد بازیکنان که در نشست های خبری بعد از بازی اعلام شد که می تواند انگیزه ای باشد برای این بازیکنان تا بهتر و پرقدرت تر به کار خود ادامه دهند.
 
ارسلان کاظمی همچنین در مورد اردوی آماده سازی پیش از دیدار برابر بحرین گفت: همانطور که سرمربی تیم اشاره داشت بازیکنان از خانه های خود وارد اردو نشده بودند. ما از جریان مسابقات باشگاهی به اردو رفتیم و از لحاظ بدنی آمادگی کامل داشتیم. فقط به خاطر تغییر تاکتیک و عادت کردن به آن به هماهنگی نیاز داشتیم که تا حد لازم به دست آمد.
ملی پوش بسکتبال تاکید کرد: اصلا در کشورهای اروپایی اینگونه است که تیم های باشگاهی به بازیکنان سه چهار روز پیش از بازی ملی اجازه می دهند که وارد اردو شوند به همین دلیل بهنام یخچالی ۴ روز قبل از بازی به تیم ملحق شد. به نظرم میزان اردو و جلسات تمرینی که داشتیم، کافی بود. برای پنجره دوم هم اگر با همین شرایط اردو داشته باشیم، کافی است چون تا آن زمان هم درگیر لیگ هستیم.
