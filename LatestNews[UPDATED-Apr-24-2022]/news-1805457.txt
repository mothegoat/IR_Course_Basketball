TITLE:
لیگ والیبال؛ مس و پاس امیدوار به پلی آف
BODY:

به گزارش "ورزش سه"، در ادامه بازی های هفته نوزدهم لیگ برتر والیبال، سالن 9 دی رفسنجان این هفته میزبان دو تیم مس و شهرداری ورامین بود؛ رقابتی که به دلیل حساسیت بالا و نزدیکی جایگاه دو تیم در جدول، پنج ست به طول انجامید و در نهایت مس توانست با استفاده از امتیاز میزبانی و کسب نتیجه سه بر دو، پیروز میدان شود و انتقام شکست سه بر یک دور رفت را نیز از شهرداری ورامین بگیرد.

شاگردان اسماعیل بادرنگین در تیم مس در ست‌های دوم، سوم و پنجم به امتیازات 26 بر 24، 26 بر 24 و 15 بر 11 رسیدند تا شهرداری ورامین هم با کسب امتیازات 25 بر 23 و 25 بر 21 در ست‌های اول و چهارم، یک امتیاز از این دیدار کسب کنند.

مس رفسنجان با این پیروزی، دهمین برد را در کارنامه خود ثبت کرد و در رده هفتم جدول ایستاد تا به حضور در پلی آف امیدوار باشد. 

همچنین تیم مقاومت یزد بعد از تغییرنام، دو پیروزی متوالی در هفته‌های هفدهم و هجدهم کسب کرد اما در بازی خارج از خانه هفته نوزدهم با نتیجه سه بر یک مقابل پاس گرگان شکست خورد. این تیم تنها در ست دوم موفق به کسب امتیاز 25 بر 21 شد و در ادامه این شاگردان عیسی سنگدوینی در تیم پاس گرگان بودند که با کسب امتیاز‌های 25 بر 23، 34 بر 32 و 25 بر 23 در ست‌های اول، سوم و چهارم بازی را بردند و شکست سه بر یک هفته ششم را جبران کردند.




با این پیروزی، پاس گرگان نیز همچون فولاد سیرجان ایرانیان، در جدول رده‌بندی 28 امتیازی شد اما نماینده گرگان یک پیروزی کمتر از سیرجانی‌ها در کارنامه دارد.
