TITLE:
انتخابات فدراسیون بسکتبال دوباره عقب افتاد!
BODY:

به گزارش "ورزش سه"، در حالی که طبق اعلام وزارت ورزش قرار بود انتخابات فدراسیون بسکتبال در تاریخ 19 دی ماه برگزار شود، این انتخابات به دلیل نرسیدن تایید صلاحیت کاندیداها به 6 بهمن ماه موکول شد. 

حالا و در آستانه دومین تاریخ معین شده، بار دیگر دبیر مجمع انتخاباتی فدراسیون بسکتبال از تعویق دوباره این انتخابات خبر داده است. 

منصور اردستانی که اخیرا به‌عنوان دبیر مجمع انتخاباتی فدراسیون بسکتبال منصوب شده، در این‌باره می‌گوید: «به دلیل فراهم نبودن شرایط مورد نیاز و‌ بنا به هماهنگی‌های به‌عمل آمده از سوی وزارت ورزش و جوانان، جلسه مجمع انتخاباتی رئیس و اعضای انتخابی هیأت رئیسه فدراسیون بسکتبال که قرار بود در تاریخ ششم بهمن ماه سال جاری برگزار شود، به تعویق افتاده و مقرر است انشاالله در روز چهارشنبه مورخ بیستم بهمن ماه سال جاری و در همان مکان اعلامی قبلی برگزار گردد.»

این اقدام بار دیگر شائبه مهندسی انتخابات را افزایش داده و این شایعه مطرح شده که وزارت ورزش به خاطر نرسیدن تایید صلاحیت کاندیدای مورد نظر خود انتخابات را برای دومین بار به تعویق انداخته است.



