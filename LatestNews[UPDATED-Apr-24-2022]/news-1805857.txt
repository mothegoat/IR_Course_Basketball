TITLE:
فلاح:  با تایلند اردوی مشترک داریم
BODY:

به گزارش "ورزش سه" و به نقل از تسنیم، مسعود فلاح، سرمربی تیم ملی بسکتبال با ویلچر درباره شرایط اردوی این تیم اظهار داشت: مرحله دوم اردو از امروز (جمعه) با حضور 18 بازیکن در شهر آمل آغاز شده و تا 7 بهمن ماه ادامه خواهد داشت. از جمع این نفرات، سه بازیکن از لیگ دسته اول حضور دارند. من بازی‌های دسته اول را از نزدیک تماشا کردم و تصمیم گرفتم این سه بازیکن را به دلیل عملکرد و توانایی‌هایشان دعوت کنم تا با جو تیم ملی نیز آشنا شوند.
 
وی با اشاره به اینکه این سه بازیکن 25 ساله هستند، ادامه داد: ما هیچ محدودیت سنی در دعوت از نفرات نداریم. در واقع ملاک اصلی برای ما، توانایی و عملکرد بازیکنان است تا بتوانند به تیم ملی دعوت کنند.
سرمربی تیم ملی بسکتبال با ویلچر عنوان کرد: خوشبختانه شرایط بازیکنان نسبت به اردوی اول خیلی بهتر است. در این اردو یاسر گیلکی به عنوان مربی بدنساز اضافه شده و می‌تواند کمک زیادی به آمادگی بازیکنان کند. او همچنین با لژیونرها در آلمان و ترکیه در ارتباط است و شرایط آنها را رصد می‌کند.
 
فلاح درباره رویداد پیش‌روی تیم ملی گفت: مسابقات قهرمانی آسیا-اقیانوسیه از اول فروردین 1401 به میزبانی آغاز می‌شود. 5 تیم برتر این رقابت‌ها جواز حضور در مسابقات جهانی را کسب می‌کنند و همه تلاش ما این خواهد بود که رتبه خوبی کسب کنیم و به جهانی امارات برسیم.



 
وی درباره شرایط استفاده از لژیونرها برای این مسابقات تصریح کرد: لژیونرها صد درصد به ما اضافه می‌شوند. البته باید بگویم که شایسته‌سالاری، حرف اول را در انتخاب نفرات می‌زند.
سرمربی تیم ملی بسکتبال با ویلچر با اشاره به امکانات خوبی که در اختیار تیم ملی در آمل قرار گرفته، گفت: ما طی روزهای 18 بهمن تا اول اسفند یک اردوی مشترک دو هفته‌ای با تایلند در تهران خواهیم داشت و دو، سه بازی دوستانه با این تیم برگزار می‌کنیم. امیدوارم با بهترین شرایط در مسابقات آسیا-اقیانوسیه شرکت کنیم.
