TITLE:
یخچالی: نمی‌دانم به تیم ملی برسم یا نه
BODY:

به گزارش "ورزش سه" و به نقل از ایسنا، بهنام یخچالی درباره ابتلایش به ویروس کرونا گفت: متاسفانه به ویروس کرونا مبتلا شده‌ام و در حال حاضر قرنطینه هستم. کل تیم در قرنطینه هستیم و بازی‌های ما در بوندس لیگا نیز کنسل شده است.
 
او درباره احتمال غیبتش در اردوی پیش روی تیم ملی بسکتبال برای بازی‌های پنجره دوم انتخابی جام جهانی ۲۰۲۳ قطر نیز گفت: فعلا چیزی مشخص نیست و چند روزی است که نمی‌توانم با تیم تمرین کنم. فعلا باید ببینیم قرنطینه چه زمانی تمام می‌شود تا پس از آن درباره تیم ملی تصمیم گیری کنیم.
 



ستاره تیم ملی بسکتبال که عملکرد خوبی هم در بازی‌های پنجره نخست انتخابی جام جهانی ۲۰۲۳ داشت، در حال حاضر نمی‌تواند تمرینات خود را پیگیری کند و باید دید با این شرایط او می‌تواند با تیم ملی در دو مسابقه پیش رو حاضر شود یا خیر؟
شاگردان مصطفی هاشمی در پنجره دوم انتخابی جام‌جهانی ۲۰۲۳، روز پنج‌شنبه ۵ اسفند با قزاقستان و یک‌شنبه ۸ اسفند با سوریه دیدار خواهند کرد.
