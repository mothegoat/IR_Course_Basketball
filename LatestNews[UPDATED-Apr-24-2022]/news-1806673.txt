TITLE:
ذوب‌آهن پیروز داربی اصفهانی‌های لیگ بسکتبال
BODY:

به گزارش ورزش سه و به نقل از ایسنا، در ادامه بازی‌های دور دوم‌ مرحله مقدماتی لیگ برتر بسکتبال مردان ایران، عصر امروز یک دیدار از گروه F مسابقات برگزار شد که در پایان، تیم ذوب‌آهن اصفهان با درخشش ستاره‌هایی چون ارسلان کاظمی و سجاد مشایخی، برابر حریف همشهری خود به پیروزی دست یافت.
 
در ابتدای نیمه‌ نخست داربی اصفهانی‌ها، این تیم ذوب‌آهن بود که با درخشش سجاد مشایخی و فرید اصلانی اخلاف ۱۵ امتیازی را با حریف خود ایجاد کرد اما در ادامه با درخشش عماد سلمانی برای سپاهان این اختلاف به پنج امتیاز کاهش یافت تا کوارتر نخست ۲۰-۲۵ به سود ذوبی‌ها پایان یابد.
 



با شروع کوارتر دوم اما این تیم سپاهان بود نبض بازی را در اختیار گرفت و اجازه افزایش اختلاف را به حریف خود نداد. سپاهانی‌ها این کوارتر را ۱۹-۱۷ با برتری پشت سر گذاشتند تا اختلاف به سه امتیاز کاهش یابد. به این ترتیب نیمه نخست بازی ۳۹ - ۴۲ به سود ذوب‌آهن پایان یافت.
 
پس از سوت‌ پایان بازی در نیمه نخست، در حالی که بازیکنان دو تیم به سمت رختکن‌ها در حال حرکت بودند، کادرفنی سپاهان نسبت به عملکرد داوران اعتراض داشته و با رفتن به سمت داوران، درگیری لفظی را ایجاد کردند. اعضای کادرفنی سپاهان معتقد بودند که بازیکنان ذوب‌آهن در طول بازی به بازیکنان این تیم ناسزا گفته‌اند و داوران این حرکت آن‌ها را نادیده گرفته‌اند.
 
با شروع کوارتر سوم شاگردان فرزاد کوهیان با درخشش مشایخی، توپ‌های خود را یکی پس از دیگری وارد سبد کردند تا اختلاف به ۱۰ امتیاز برسد، اما در ادامه باز هم این عماد سلمانی بود که با درخشش برای سپاهانی‌ها اختلاف را به ۴ امتیاز کاهش داد تا بازی ۵۸ - ۶۲ شود. نهایتا اما این ذوب‌آهن بود که ۲۳-۳۱ پیروز کوارتر سوم شد تا بار دیگر ۶۲ - ۷۳ پیشی بگیرد.
 
در کوارتر پایانی بازی اما این تیم ذوب‌آهن بود که با هنرنمایی ستاره‌هایی چون ارسلان کاظمی، سجاد مشایخی، آرمان زنگنه و فرید اصلانی، حملات سپاهان را دفاع کرد و با کسب امتیازات متوالی اختلاف را به ۱۷ امتیاز افزایش داده و ۶۷ - ۸۴ پیش افتاد. در پایان ذوب‌آهن ۱۷ - ۲۳ پیروز کوارتر چهارم شد تا در مجموع ۷۹ - ۹۶ برنده بازی شود.
 
در پایان این بازی عماد سلمانی با کسب ۳۳ امتیاز برای سپاهان اصفهان، امتیاز آورترین بازیکن زمین شد اما این ارسلان کاظمی ستاره تیم ذوب‌آهن اصفهان بود که به عنوان تاثیر گذارترین بازیکن زمین انتخاب شد. کاظمی در این بازی با کسب ۱۷ امتیاز، ۲۲ ریباند و ۷ پاس گل موفق به ثبت دبل‌دبل شد و تاثیرگذاری ۳۵ را از خود بر جای گذاشت.
