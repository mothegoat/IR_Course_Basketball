TITLE:
هاشمی: مردم و ورزشکاران دیگر رشته‌ها از ما بد می‌گویند
BODY:

به گزارش ورزش سه و به نقل از تسنیم، مصطفی هاشمی سرمربی تیم ملی بسکتبال ایران در مورد پیروزی تیمش مقابل سوریه در پنجره دوم انتخابی جام جهانی 2023 اظهار داشت: سه هفته بسیار سخت را پشت سر گذاشتیم و باید از بازیکنانم که به آنها افتخار می‌کنم، تشکر کنم.سرمربی تیم ملی بسکتبال ادامه داد: بازیکنانم آنقدر خوب بودند و تعهد کاری داشتند که فضای سخت موجود را تحمل کرده و من را خجالت‌زده کردند. اگر این فضای سنگین نبود، راحت‌تر بازی می‌کردیم و می‌بردیم. مسئولیت بسیار سختی برگردنم بود، ولی من معتقدم وقتی کسی مسئولیتی قبول می‌کند باید تا آخر آن را به انجام برساند.هاشمی درباره حذف مهدی کامرانی کاپیتان تیم ملی در این دیدار اظهار داشت: او کمی مصدوم بود و پادرد داشت. صلاحدید کادر فنی نیز این بود که او بازی نکند. مربی در این زمینه حق تصمیم‌گیری دارد. کامرانی بازیکن بزرگی است، کمک‌های زیادی به ما کرده و همیشه حامی بازیکنان جوان بوده است.وی تأکید کرد: بازیکنان ما در این دیدار نشان دادند که بسکتبال ایران چقدر می‌تواند خوب باشد. من تلاش و تعهد بازیکنانم را در تمرین و در بازی امشب به وضوح دیدم.


مصطفی هاشمی سرمربی تیم ملی بسکتبال ایران از جو سنگینی که علیه تیم ملی بسکتبال پس از پیدا شدن اقلام غیرمجاز در چمدان آنها و در فرودگاه امام خمینی راه افتادن بود، همچنان ناراحت است.هاشمی در پایان نشست خبری با اصحاب رسانه درد دل کرد و اظهار داشت: ما با بسکتبال چه کرده‌ایم؟ در واقع خانواده بسکتبال با این ورزش چه کرده است؟ چه تصویری از بازیکنان پس از مسئله فرودگاه در جامعه برجسته شد؟سرمربی تیم ملی بسکتبال ادامه داد: همه ما اشتباهاتی داریم. چه تصویری از رئیس وقت فدراسیون که خود قهرمان ملی، همبازی من و یک پزشک بوده در اذهان عمومی ساخته شده است؟ این راه درستی نیست که در پیش گرفته شده است. ما در حال نابود کردن بسکتبال با دست خودمان هستیم. همه ما ضعف‌هایی داریم، ولی چرا دیگران باید در مورد ما تصمیم بگیرند؟!هاشمی تصریح کرد: مردم در خیابان و ورزشکاران رشته‌های دیگر از ما بد می‌گویند. ما هر روز با بسکتبال زندگی کرده‌ایم، ولی نه خلاف انجام داده و تجارتی کرده‌ایم. خانواده بسکتبال، محترم و فرهیخته است. من ناراحتم، ولی از چیزی نمی‌ترسم.  چگونه با 40 سال سابقه بسکتبال مضحک و معلوم‌الحال هستم؟!
