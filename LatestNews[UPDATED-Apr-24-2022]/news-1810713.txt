TITLE:
 انتخابات بسکتبال قبل از سال برگزار می‌شود
BODY:

به گزارش "ورزش سه" به نقل از ایسنا، محمد پولادگر، معاون توسعه ورزش قهرمانی و حرفه‌ای وزارت ورزش و جوانان درباره وضعیت فدراسیون‌های بلاتکلیف و زمان برگزاری انتخاباتشان بیان کرد: انتخابات فدراسیون تیراندازی شنبه برگزار می‌شود و تاکنون قطعی است. انتخابات فدراسیون بسکتبال را هم برگزار خواهیم کرد. وی افزود: دفعه آخر به درخواست اعضای مجمع (فدراسیون بسکتبال) انتخابات عقب افتاد و ما قصد برگزاری داشتیم. به دلیل اوج گرفتن بیماری کرونا، درخواست شد انتخابات به تعویق بیافتد و ما هم قبول کردیم. 


معاون توسعه ورزش قهرمانی و حرفه‌ای وزارت ورزش و جوانان درباره اینکه گویا صلاحیت یک کاندیدای خاص برای فدراسیون بسکتبال هنوز نیامده و به همین دلیل انتخابات این فدراسیون به تعویق افتاد، گفت: من اصلاً صلاحیت‌ها را ندیدم اما می‌خواهیم این طرف سال انتخابات را برگزار کنیم. پولادگر درباره انتخابات فدراسیون ژیمیناستیک اظهار داشت: هنوز پروسه ثبت‌نام این فدراسیون انجام نشده اما همه مجامع انتخاباتی را برگزار خواهیم کرد. وی در خصوص فدراسیون وزنه‌برداری و اینکه چرا سرپرست برای این فدراسیون تعیین نمی‌شود، خاطرنشان کرد: آقای مرادی کارمند وزارتخانه است اما بابت سنوات او یک ابهامی وجود دارد که تا آخر این هفته قطعی می‌شود. اگر بازنشسته باشند، سرپرست می‌گذاریم و اگر حرف او درست باشد و هنوز بازنشسته نشده باشد، رئیس فدراسیون می‌ماند. معاون توسعه ورزش قهرمانی و حرفه‌ای وزارت ورزش و جوانان درباره اینکه تا زمان مشخص نشدن تکلیف مرادی آیا او حق امضا و حق حضور در جلسات را دارد یا نه، گفت: امروز که در جلسه بودند. بابت اینکه او مدتی نبود، طبق اساسنامه مکاتباتی کردیم که نایب رئیس فدراسیون مسئولیت دارد اما تا آخر هفته وضعیت مشخص می‌شود. پولادگر درباره پرداختی به فدراسیون‌هایی که برای بازی‌های آسیایی آماده می‌شوند، خاطرنشان کرد: تا آخر این هفته یا اوایل هفته آینده به فدراسیون‌ها واریزی خواهیم داشت. شرایط فدراسیون کشتی فورس ماژور بود و به همین دلیل پرداختی به این فدراسیون داشتیم. برای سایر فدراسیون‌ها هم به زودی پرداختی خواهیم داشت و امیدواریم تا آخر سال یک مرحله دیگر هم پرداخت کنیم تا واریزی آنها به ۸۰ درصد برسد.
