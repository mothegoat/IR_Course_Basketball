TITLE:
مهران حاتمی: ذوبی‌ها سخت می‌بازند
BODY:

به گزارش "ورزش سه" و به نقل از میزان، مهران حاتمی درباره دیدار حساس تیم بسکتبال شهرداری گرگان با ذوب آهن اصفهان در بازی نخست از مرحله فینال لیگ برتر بسکتبال، اظهار داشت: ذوب آهن تیم بسیار خوبی است و روند این تیم در ۲۰ بازی اخیر نشان می‌دهد که این تیم تا آخرین لحظه برای پیروزی می‌جنگد و بسیار سخت می‌بازد. همه بازی‌های فینال بسیار سنگین هستند و دو تیم از شانس خوبی برای قهرمانی برخوردارند. خوشبختانه ما هم در روند رو به رشدی قرار داریم و امیدواریم تماشاگران و بینندگان از دیدن این فینال جذاب لذت ببرند. خدا رو شکر همه بازیکنانم را در اختیار دارم و تمام نفرات در سلامتی کامل قرار دارند.وی درخصوص شکست شیمیدر قم در مرحله نیمه نهایی، تصریح کرد: واقعا نبرد سختی با شیمیدر داشتیم و خیلی خوشحالم که با جنگندگی و تلاش توانستیم از این دیدار سخت سربلند بیرون بیاییم. بازی با شیمیدر بسیار نزدیک بود و باید از بازیکنانم تشکر کنم چرا که این پیروزی‌ها به راحتی به دست نیامده‌اند.این مربی باتجربه درمورد عملکرد درخشان «پری پِتی» در ۲ فصل اخیر در ترکیب تیم شهرداری گرگان، اظهار کرد: پِتی یکی از بازیکنان باکیفیت، باشخصیت و در عین حال بامعرفتی است که تا به حال دیده‌ام. در سالیان اخیر بازیکنان باکیفیت بسیار خوبی در لیگ برتر بسکتبال ایران بازی کرده‌اند، اما فکر نکنم بازیکن خارجی دیگری بتواند به جایگاه و محبوبیت پری پِتی در بسکتبال ایران برسد.حاتمی در پایان در خصوص حضور پرشور تماشاگران گرگانی در دیدار‌های این تیم، گفت: من سرمربیگری تیم‌های زیادی در لیگ برتر را برعهده داشته‌ام، اما شهرداری گرگان و هوادرانش شرایط بسیار متفاوتی با هواداران سایر تیم‌ها دارند. یک شهر پشت این تیم است و اینگونه نیست که فقط هواداران در سالن از ما حمایت کنند بلکه تمام مردم و مسئولان این شهر در کنار تیم شهرداری گرگان هستند. قطعا بازی پرفشاری و نزدیکی در دیدار فینال پیش رو داریم، ولی تمام تلاشمان را می‌کنیم تا با تکرار قهرمانی دل هواداران گرگانی را شاد کنیم.



