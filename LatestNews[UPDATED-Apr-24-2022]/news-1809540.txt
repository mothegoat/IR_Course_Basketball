TITLE:
تعویق سه باره انتخابات فدراسیون بسکتبال!
BODY:

به گزارش "ورزش سه"، در حالی که قرار بود انتخابات فدراسیون بسکتبال 22 دی ماه برگزار شود، به دلیل عدم اعلام تایید صلاحیت کاندیداها این انتخابات به 6 بهمن ماه موکول شد، اما دو روز قبل از این تاریخ هم بار دیگر اعلام شد که انتخابات قرار است 20 بهمن ماه برگزار شود. 

همگان تصور می کردند که این تعویق دیگر پایان اتفاقات عجیب برای مجمع انتخاباتی فدراسیون باشد. با این حال در فاصله یک روز مانده به 20 بهمن ماه بود، بار دیگر فدراسیون بسکتبال اطلاعیه تعویق انتخابات را برای سومین بار درج کرد!

 در متن این اطلاعیه آمده است:
«باسمه تعالی
اعضای محترم مجمع عمومی فدراسیون بسکتبال جمهوری اسلامی ایران
با سلام و تحیت
باستحضار می‌رساند به دلیل بروز‌ شرایط خاص بهداشتی و قرار گرفتن کشور در اوج پیک ششم کرونا (با سویه امیکرون)، ضرورت اجرای مصوبات ستاد ملی مدیریت بیماری کرونا و حفظ سلامت افراد و نیز تقاضای تعداد قابل توجهی از اعضای محترم مجمع (بیش از یک سوم اعضا) و‌ بنا به هماهنگی‌های بعمل آمده با وزارت ورزش و جوانان، جلسه مجمع انتخاباتی رئیس و اعضای انتخابی هیأت رئیسه فدراسیون بسکتبال که قرار بود در تاریخ بیستم بهمن ماه سال جاری برگزار شود، به تعویق افتاد. بدیهی است زمان و مکان مجمع آتی انتخاباتی با بهبود وضعیت بهداشتی و عادی شدن شرایط کرونایی و فراهم شدن شرایط مورد نیاز برای برگزاری حضوری مجمع، متعاقبا اطلاع رسانی خواهد شد.

منصور اردستانی
دبیر مجمع»




بدین ترتیب این بار مجمع انتخاباتی به بهانه شیوع کرونا لغو شده تا همچنان بسکتبال ایران بلاتکلیف بماند!
