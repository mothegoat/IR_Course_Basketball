TITLE:
معتمدی؛ ستاره جدید وزنه برداری ایران و جهان
BODY:

به گزارش "ورزش سه"، چند روزی از شروع مسابقات جهانی وزنه برداری 2021 به میزبانی تاشکند ازبکستان می گذرد و تنها اتفاق خوب و امیدوار کننده برای ایران تا قبل از مسابقات امشب، دو نقره و یک برنز میرمصطفی جوادی در دسته 81 کیلوگرم بود. 

در حالی که وزنه برداران ایرانی در اوزان 89 و 96 کیلوگرم عملکرد مناسبی نداشتند و دستشان از مدال کوتاه ماند، امشب ایران با دو وزنه بردار یعنی رسول معتمدی و امیر حقوقی در دسته 102 کیلوگرم حاضر شد. 

رسول معتمدی در حرکت یکضرب عملکرد نسبتا موفقی داشت و نقره یکضرب را از آن خود کرد. وی توانست در تلاش دوم و سوم ۱۷۰ و ۱۷۷ کیلوگرم را با موفقیت بالای سر ببرد؛ در حالی که نفر اول از کره جنوبی وزنه 180 کیلوگرمی را به نام خود ثبت کرده بود. 
 





امیر حقوقی دیگر ملی پوش ایران هم توانست ۱۶۷ و ۱۷۲ کیلو را در تلاش اول و دوم ثبت کند و در یکضرب به مقام پنجم بسنده کرد. 

اما در حرکت دوضرب که رقابت به اوج خود رسیده بود، بعد از اینکه وزنه بردار کره ای در حرکت آخر نتوانست وزنه 220 کیلوگرمی را مهار کند و بعد از بالا بردن وزنه، آن را با وجود اصرار زیاد به زمین انداخت، رسول معتمدی با اعتماد به نفس بالا روی تخته حاضر شد و با ثبت وزنه 220 کیلوگرمی به نام خود، هم طلای دوضرب و هم طلای مجموع را به نام خود کرد. رسول معتمدی توانست در حرکت اول دوضرب ۲۱۵ کیلوگرم را بالای سر ببرد، اما در حرکت دوم 220 کیلوگرم را یک بار به زمین انداخت. 
 


رسول معتمدی در مجموع رکورد 397 کیلوگرم را به نام خود کرد و طلای دوضرب و مجموع و نقره یکضرب را به گردن آویخت تا برای اولین بار در این رقابت ها سرود ایران در سالن مسابقات پخش شود. 

امیر حقوقی دیگر وزنه‌بردار ایران در این دسته هم با ثبت رکورد 216 کیلوگرم در دوضرب و 388 کیلوگرم در مجموع به کار خود پایان داد و برنز مجموع را به دست آورد.
 

