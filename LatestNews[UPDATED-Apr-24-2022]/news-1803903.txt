TITLE:
شروع مرحله دوم لیگ بسکتبال با پیروزی قاطع کاله
BODY:

به گزارش "ورزش سه" از ایسنا، مرحله دوم رقابت‌های لیگ برتر بسکتبال مردان ایران از ظهر امروز (چهارشنبه)، با برگزاری دیدار تیم‌های کاله و مس رفسنجان آغاز شد که در پایان این مسابقه، آملی‌ها موفق به کسب پیروزی قاطع مقابل حریف خود شدند.
 
با شروع بازی این تیم کاله بود که عملکرد بهتری نسبت به حریف داشت و کوارتر نخست را ۳۳-۱۵ پیروز شد تا با وجود تساوی ۲۴-۲۴ دو تیم در کوارتر دوم، این تیم کاله باشد که ۵۷ - ۳۹ پیروز نیمه نخست می‌شود.
با ورود دو تیم به زمین اما این تیم مس رفسنجان بود که با توصیه‌های هاشمی سرمربی خود، دفاع بهتری انجام داد و ۱۴-۲۲ پیروز کوارتر سوم شد تا اختلاف را به ۱۰ امتیاز کاهش دهد. در کوارتر پایانی اما باز هم این تیم کاله بود که با درخشش جوانانی چون آقامیری و آقاجانپور، ۲۳-۱۵ پیروز کوارتر چهارم شد تا در مجموع، ۹۴ - ۷۶ پیروز بازی شود.



در انتهای این دیدار، جلال آقامیری فوروارد تیم کاله آمل با کسب ۱۸ امتیاز، ۱۶ ریباند و ۳ پاس گل، ضمن ثبت دبل‌دبل با تأثیرگذاری ۳۱ نیز بهترین بازیکن زمین شد. 
 
«دارکو بالابان» سنتر کاله نیز در این دیدار موفق به ثبت دبل دبل شد. او در این مسابقه ۱۶ امتیاز، ۱۴ ریباند و یک پاس گل را به نام خود ثبت کرد تا با تأثیرگذاری ۲۱، سهم عمده‌ای در پیروزی تیم خود داشته باشد.
بهترین بازیکن مس رفسنجان نیز مجید رحیمیان گارد این تیم بود. او در این بازی با کسب ۲۱ امتیاز، ضمن اینکه امتیاز آورترین بازیکن زمین شد، به واسطه ۶ ریباند و ۶ پاس گلی هم که به نام خود ثبت کرده بود، تأثیرگذاری ۲۳ را در ترکیب رفسنجانی‌ها داشت تا بهترین بازیکن تیمش شود.
 
در دیگر بازی امروز نیز شهرداری گرگان مدافع عنوان قهرمانی، از ساعت ۱۵:۳۰ در سالن بسکتبال آزادی به مصاف اکسون تهران خواهد رفت.
