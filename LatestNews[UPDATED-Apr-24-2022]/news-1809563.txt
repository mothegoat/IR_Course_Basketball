TITLE:
تعویق انتخابات بسکتبال برای سومین بار!
BODY:

به گزارش "ورزش سه" از ایسنا، در حالی که قرار بود انتخابات فدراسیون بسکتبال در تاریخ ۲۰ بهمن ۱۴۰۰ برگزار شود، بار دیگر منصور اردستانی دبیر این مجمع اعلام کرد انتخابات ریاست فدراسیون این رشته به تعویق افتاده است. 
 
با این اوصاف انتخابات بسکتبال برای سومین بار است که به تعویق می‌افتد.  پیش از این قرار انتخابات بسکتبال ۱۹ دی برگزار شود که لغو شد و تاریخ دوم ۶ بهمن ماه اعلام شد. اما این مجمع در تاریخ ۶ بهمن نیز برگزار نشد تا ۲۰ بهمن به عنوان تاریخ برگزار اعلام شود که اکنون هم خبر برگزار نشدن این تاریخ منتشر شد.
دبیر مجمع انتخاباتی فدراسیون بسکتبال، طی اطلاعیه‌ای از تعویق انتخابات فدراسیون خبر داد.



 
در متن آخرین اطلاعیه فدراسیون آمده است:
اطلاعیه
باسمه تعالی
اعضای محترم مجمع عمومی فدراسیون بسکتبال جمهوری اسلامی ایران
با سلام و تحیت
باستحضار می‌رساند به دلیل بروز شرایط خاص بهداشتی و قرار گرفتن کشور در اوج پیک ششم کرونا (با سویه امیکرون)، ضرورت اجرای مصوبات ستاد ملی مدیریت بیماری کرونا و حفظ سلامت افراد و نیز تقاضای تعداد قابل توجهی از اعضای محترم مجمع (بیش از یک سوم اعضا) و بنا به هماهنگی‌های بعمل آمده با وزارت ورزش و جوانان، جلسه مجمع انتخاباتی رئیس و اعضای انتخابی هیأت رئیسه فدراسیون بسکتبال که قرار بود در تاریخ بیستم بهمن ماه سال جاری برگزار شود، به تعویق افتاد. بدیهی است زمان و مکان مجمع آتی انتخاباتی با بهبود وضعیت بهداشتی و عادی شدن شرایط کرونایی و فراهم شدن شرایط مورد نیاز برای برگزاری حضوری مجمع، متعاقبا اطلاع رسانی خواهد شد.
منصور اردستانی
دبیر مجمع
